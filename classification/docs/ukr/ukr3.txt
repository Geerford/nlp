
   Анастасія Нікуліна
   Сіль для моря, або Білий Кит
   Пролог
   «Ятебе…» — Чоловік дратівливо стиснув олівець у пальцях. Це було важче, ніж він думав. Весільна клятва, хай їй грець! Нумо, хлопче! Згадай, вона ж хороша… Має бутищось добре між вами. Мусить!
   Чоловік у світло-зеленій сорочці відсунувся від столу й відкинув голову на спинку крісла. Каштанове волосся, темні очі, зграбна статура… Він чортихнувся. Хоч що уявляй собі, а в голові все одно інша. Ластівка… Рвучко підсунувся до столу, витягнув чистий аркуш зі стосу паперів і став гаряч­ково виводити літери.
   «Я кохаю тебе, ластівко. Від першої хвилини й до останньої. Я готовий на все, щоб повернути тебе».
   Вдих-видих. Закреслити останні два слова.
   «Я готовий на все, щоб зробити тебе щасливою».
   Це вже краще! Чоловік писав, мов заведений, аж поки не побачив, що рука вивела чуже ім’я наприкінці. Він мусив скласти обітницю для своєї нареченої Інги. Так, це були слова кохання: щирі, справжні, все, як вона хотіла, однак призначалися вони не їй. Збрехати зараз — зрадити пам’ять про все. Чоловік розстібнув верхній ґудзик на тугому комірці. Дихати одразу стало вільніше.
   Господи, це ж Інга не давала йому дихати! Її любов душила вже який рік, а він терпів і мучився, боячись образити. Він увесь час жив у страху, що зробить щось не так. Її любов укупі з його почуттям провини повільно заганяли в глухий кут, перетворюючи на безвільну маріонетку. Чоло­вік уявив усмішку Інги і ледь не сплюнув від огиди. Вона йому набридла. Як же вона набридла! Усім: починаючи від слинявого поцілунку вранці й до нічного масажу із задушливими пахощами слизьких масел.
   Коли все дійшло до весілля? Як він пропустив це між першим і другим за вечерею? І тепер він має написати, що кохає її? Чоловік підвівся та став міряти кімнату широкими кроками. Він цього не зробить. Більше він цього не хоче. Все це було величезною помилкою. Інга плакатиме. Вона точно плакатиме! Треба зробити так, щоб не бачити її сліз, інакше він знову дозволить натягнути зашморг собі на шию. Чоловік зупинився коло вікна й забарабанив пальцями по підвіконню. На склі вже були помітні плями, крізь які сіре небо здавалося ще похмурішим. Весна, чорт забирай! Сірі фасади старих будинків із облущеною фарбою, сірі дерева, сірий асфальт із проваллями ям, схожими на дупла в гнилих зубах. Усе сіре — як його життя! Вітер швиргонув необрізаний кабель від кондиціонера на стіну, і чоловік здригнувся від нав’язливого стуку. Написати їй листа! Нехай знена­видить його, нехай поливає брудом! Що завгодно, аби не повертатися…
   Чоловік згорнув перший папірець і поклав його до кишені ретельно випрасуваних брюк — теж Інжина робота. Він усміхався: нарешті зможе влізти в прості джинси без істеричного «Скинь це негайно!» і забуде про всі ці краватки-­метелики. Витягнув новий аркуш і швидко став писати, сильно натискаючи на грифель, щоб не передумати.
   «Інго, все було брехнею. Пробач.
   Я мушу це сказати. Пишу в листі, бо хочу, щоб ти знала, і не хочу чути, що ти мені скажеш. На все буде одна відповідь: ні. Ні, нічого не можна зробити. Ні, тобі не потрібно змінюватися. Ні, ти не винна. Я сам винен у всьому.
   Пробач за те, що ніколи тебе не кохав. З тобою було саме існування, а зараз я зрозумів, що маю ще трохи часу, щоб пожити. У мене було справжнє кохання. Вона і зараз зі мною. Вона в моєму серці. Коли кохаюсь із тобою — бачу її. Коли сміюся до тебе — уявляю її, мою ластівку. Ти не зможеш дати мені небо. Ти не зможеш дати мені свободу.Так, я зрадник, брехун і негідник. Але я так більше не можу. Знайди того, хто сам захоче бути з тобою, а не робитиме це з примусу.
   Пробач і прощавай».
   Чоловік пам’ятав кожне слово, що написав у тому триклятому листі. Єдиному листі, який він так і не спромігся надіслати. Він саме йшов на пошту за маркою, а в наплічнику за спиною бовтався його нехитрий скарб і відкладені гроші, щоб вистачило виїхати з міста світ за очі, тільки якнайдалі від цього несправжнього життя.
   Інга зустріла його біля дверей. Схвильована, розчервоніла, з вологими від сліз очима. Сказала лише два слова: «Я вагітна». Наплічник із жалібним дзенькотом упав напідлогу: здається, там щось розбилося. Чоловік подумав: так розбиваються мрії. Тоді він уперше зрозумів, що більше не потребує неба. За вікном почав сіятися дрібний сірий дощ.
   Розділ I. Штиль
   — Ти куди? — Голоси підступали зусібіч. Мучителі боляче шарпали за волосся невисоку русяву дівчину й із гиготінням топталися їй по ногах. — Хочеш утекти? Давай, спробуй!
   — Пустіть! Випустіть мене! — Ліза просилася, але голоси були невблаганні. Нащо випускати жертву, коли гра в самому розпалі? Коло щільнішало. Вона крутилася дзиґою.Штурхани, образливий сміх, колючі вигуки: все напосідало, затуляючи світ. Жертва стиснула кулачки й кинулася вперед, мало не збивши з ніг одного зі своїх катів.
   — Стій! Здуріла? Тобі все одно нема куди бігти!
   — Відчепіться від мене! — вигукнула, тікаючи. Від швидкого бігу перехоплювало подих й відчутно кололо в правому боці, але спинятися не можна було в жодному разі. Голоси залишилися за спиною, затихаючи в тінях вузьких провулків. За будинками вигулькнув пляж: сіра смужка скель і широкий розчерк темно-синьої фарби. Сонце готувалося пірнути за горизонт. Ноги вгрузали в пісок, кожен крок давався взнаки. Дівчина захекалася, з’явилася задишка, але вона не спиняла бігу. З тугої коси злетіла резинка — густе волосся розсипалося по плечах, а шия вмить спітніла.
   Ліза не помітила високого корча, зашпорталась і впала. Коліна одразу запекли вогнем: вона здерла шкіру до крові. Дівчина стиснула зуби, рвучко підвелася й побігла далі. В сандалях уже було повно піску, він забився під джинсову тканину коротких шортів, скрипів на зубах — сухий і со­лоний. Запорошив очі. Ліза зупинилася й стала швидко-­швидко терти повіки. Вона не збиралася плакати, звісно ні. Це все через пісок. Невдовзі їй виповниться п’ятнадцять — хіба такі дорослі дівчата скиглять? Просто потрібно якнай­швидше вимити пісок.
   Витерши ніс рукавом сорочки — з нього теж чомусь потекло, — дівчина підійшла до стежки на розлогому схилі й зупинилася. На її улюбленому місці вже хтось був. Турист? Що він забув біля Тридиву? Трохи далі є пляж з усіма туристичними забаганками: надувні гірки, катамарани, човни, палатки з шаурмою та пивом. Нащо було сюди лізти? Ліза копнула перший-ліпший камінь, і той слухняно відскочив убік. Йти назад аж ніяк не хотілося. Тому вона спустилася, навмисне голосно човгаючи ногами, як старезна бабця, й повільно попрямувала вздовж скель, стискаючи покусані губи в тонку нитку. Всередині кипіло обурення навпіл із образою. Нечесно!
   Нечесно! Це було її місце! Тільки її та моря, і ще невеликих списаних військових катерів, які було дешевше замінити, ніж полагодити. Поряд із Туманівкою — невеликим містечком, де вона уже майже рік жила разом із батьками, —розташувалася військово-морська база з кораблями та підводними човнами. А неподалік було «кладовище» військових суден, але там Ліза так жодного разу й не побувала. Їй чомусь не хотілося тривожити спокій сплячих морських машин, які колись віддано служили своїм капітанам. Загрузлі у хвилях, вони, напевне, й досі чекали, поки хтось гукне: «Повний уперед». Здавалося, якщо вона піде туди — може залишитися там, де зупинився час. Тато якось сказав, що там живуть примари. Моряки після смерті повертаються на кораблі, на яких колись виходили в море, й залишаються з ними на вічній вахті. Ліза мимоволі здригнулася: від згадки про привидів руки миттєво вкрилися сиротами.
   Списані катери чомусь залишили на пляжі — нехай і подалі від основного, але не на «кладовищі». Вицвілі, пошарпані сірі кораблі з чорними якорями, але вже без рятівних кругів і всієї іншої амуніції, один за одним шеренгою напівлежали просто на піску й камінні пляжу. Все, що можна було зняти чи відкрутити, вже давно знято й відкручено. Всередині доживали віку залишки приладів із кольоро­вими дротами, що стирчали врізнобіч. Один із катерів лежав на боці, інші стояли, наче вкопані під кутом.
   Улюбленцем Лізи був FANTOM. Кілька літер — A, N та O — були напівстерті, але напис усе ще можна було розі­брати. Це був корабель сірого кольору, з червоною ватерлінією і чорним ланцюгом якоря. Хтось прив’язав канат, щоб було простіше на нього вилізати. Гостре дно трохи занурилося в пісок та каміння, тому корабель ніби розлігся на боці — на нижній половинці вістря. Можна було залізти і всередину. Там дівчина зазвичай сиділа майже до сутінків, розглядаючи море та небо.
   Та зараз Лізу не цікавили кораблі, вона хотіла залишитися наодинці з морем. А їй заважали! Єдине місце, єдину радість — і ту відібрали! Ну що за день такий? Дівчинастиснула руки в кулачки й підійшла ближче. Та з кожним кроком пальці розтискалися, а злість поступалася місцем подиву й чомусь іще — ніяковості.
   На березі, за крок від води, стояв візок. Море намагалося дотягнутися мокрим язиком до великих блискучих коліс, але безсило відповзало назад. До квадратної чорної спинки кріпилися дві довгі ручки, що робило візок схожим на чудернацького кролика. У візку сиділа жінка у світло-блакитних джинсах і зеленій футболці. Її обличчя ховалося під крислатим солом’яним капелюхом. Кілька соломинок вибилися з нього й смішно тремтіли під вітром. Ліза опустила погляд. Коліна незнайомки були прикриті червоним картатим пледом. І як їй не гаряче? У Лізи вдома лежав такий самісінький — вона постійно куталася в нього, коли їй було особливо сумно. В його теплій темряві завжди ставало ­легше. А ще — вона ховала під ним солодощі.
   Якщо цій жінці подобаються такі пледи, вона точно не може бути поганою. Дівчина підійшла ближче. Сонце от-от мало зайти за обрій. Вона скинула сандалі і зайшла в море по щиколотку. Вода була тепла, навіть трішечки гаряча. Як перед штормом. І жодної хвилі — повний штиль.
   — Я хочу скупатися, можна? — Ліза несподівано для себе заговорила й озирнулась.
   Губи незнайомки не розтиснулися, навіть поза не змінилася. Її руки вільно лежали на підлокітниках. Довгі музикальні пальці не ворушилися.
   Ну й нехай! Навіщо їй дозвіл якоїсь дивної жінки? Дівчина стягнула сорочку й шорти й кинулася до моря. Подряпини на колінах відразу нагадали про себе пекучим болем, але вона стиснула зуби і пірнула в солоні хвилі, смішно відфоркалась і стрімко попливла вперед. Тут не треба було довго шукати глибини — вона була вже за крок від берега: оманливо-­безпечна. Темно-синій закритий купальник зливався з водою. Плавні розмірені рухи руками й ногами. Так, як у дитинстві навчив тато. Дихати носом, тримаючи його над водою, міцно стулити губи — і ніяких тобі розмов.
   Сонце сідало довго. Легкий бриз посилювався, море вкривалося брижами, наче його тривожила людська метушня. Довгі промені ковзали по воді, від чого вона ставала світлою й непрозорою, ніби парне молоко. Плавай собі досхочу — аж доки губи не посиніють. Дівчина дивилась у далину: у штиль вона здавалася безмежною, навіть для такого маленького моря.
   — Я поплавала, — радісно повідомила Ліза, виходячи з води. Настрій впевнено торкнувся позначки «чудовий», і ним захотілося негайно поділитися. Хай навіть із цієюжінкою, яка несподівано опинилася в місці, де її не мало бути. Спускатися з Тридиву до моря треба було повільно й обережно, ретельно вибираючи місце для наступного кроку. Доріжка була вузькою і дуже незручною для візка. Напевно, їй таки хтось допоміг. Але чого тоді залишив тут на самоті? Наче в сюжеті чудернацької книжки. Дівчина гмикнула: застара вона для «Аліси в Дивокраї», хоч і дивна.
   Незнайомка не відповідала. Її мовчання видавалося загадковим. Нараз Лізі стало дуже важливо, щоб їй відповіли. Все одно — що. Вона покусала губи:
   — Хоча вам це, напевно, зовсім не цікаво. — Дівчина опустилася навпочіпки й помацала кишені своїх шортів. В одній із них мало бути ще півшоколадки, яку вона не доїла зранку. Пальці торкнулися теплої фольги: трохи підтопилася на спеці. Вона обережно розгорнула обгортку. Рот миттєво наповнився слиною. Ліза задоволено усміхнулась. Шоколад — це те, що треба. Особливо тоді, коли на твоє запитання немає відповіді.
   — Ти молодець, — голос у жінки був плавний і тягучий.
   — Що? Ой, чорт! — Дівчина від несподіванки випустила шоколад із рук. Ліза притьмом підняла плитку і швидко запхала її до рота, проказуючи про себе дитячу лічилку: «Що недовго лежало, те аж ніяк не впало». Навіть не пережовуючи, вона проковтнула солодощі й знічено подивилась на жінку: ще подумає, що вона якась божевільна… Але почуте здивувало її.
   — Я кажу, що ти молодець. — Незнайомка також обернулася до Лізи, і дівчина побачила привітну усмішку на блідому обличчі. На вигляд жінці було років п’ятдесят, але вона здавалася стомленою й виснаженою. — Перш ніж щось зробити, завжди треба питати дозволу.
   — Але це ж просто море! — Пісок хрустів на зубах, але сплюнути його дівчина чомусь соромилася.
   — У моря — особливо. Ти вже така доросла: хіба не знала, що все навколо живе?
   — Море — живе?
   — Подивися, воно дихає. — Жінка поклала руку на груди і зробила глибокий вдих. — Ось так: набирає багато-багато повітря в легені й видихає. З кожним видихом хвиля накочується на берег, а з кожним вдихом — знову повертається назад. А ти коли-небудь розмовляла з морем?
   — Ну, розмовляла. — Ліза знизала плечима. Звісно, розмовляла. І не раз. Останнім часом лише з морем й можна було нормально поговорити. — Але воно тільки слухає…
   — Ні, іноді відповідає. Коли раптом хвилі біля берега посилюються — море не погоджується з тобою й навіть трохи свариться, — жінка усміхнулася. — Насправді тут немає ніякої містики — все зрозуміло. Вдалині пройшов корабель, а хвиля від нього дісталася берега. Утім, так мають думати тільки нудні старигані. — Вона весело підморгнула дівчині. — Тому я впевнена, що море — це жива істота.
   — А пісок? Пісок — теж живий? — Ліза дивилася на розсипчасту жовто-сіру масу під ногами. Між піщинками періодично траплялися дрібні камінчики, а іноді — навіть великі каменюки. Через одну з таких вона кілька днів тому боляче забила великий палець на нозі. Кінчик нігтя навіть трішки посинів. Мама спершу налякала, що він відпаде, але відразу заспокоїла, що на його місці виросте новий.
   — Так. — Жінка ствердно кивнула, наче дівчина запитала її про щось очевидне.
   — Тоді можна я сяду? — запитала Ліза і рвучко опустилася на пісок. Вона не любила стояти, коли хтось сидів: відчувала себе наче винною в чомусь. Але відразу ж схопилася на ноги: там, куди вона хотіла всістися, між піском заховалися гострі колючки. — Так нечесно! — Вона копнула пісок. — Я ж запитала!
   — Ти не дочекалася відповіді.
   — А скільки треба чекати? — Дівчина закопилила губки. Терпіння ніколи не було її сильною стороною: завжди хотілося всього й відразу.
   — Ти сама зрозумієш. — Жінка притулила голову до спинки візка й махнула рукою. — Спробуй іще раз.
   — Ну добре… Можна я сяду? — промовила дівчина і, уважно оглянувши пісок під своїми ногами, сіла.
   — Бачиш, у тебе вже виходить.
   — Та я ж сама перевірила, чи там нема колючок!
   — Це й була відповідь на запитання. Якби тобі не дозволили, там знову опинилися б колючки. Певне, гостріші за попередні.
   — Ви — дивна, — пробурмотіла Ліза.
   — Кожен дивний по-своєму. Насправді у світі немає жодної цілком звичайної людини.
   — Правда?
   — Хіба твої однокласники чи вчителі — не дивні?
   — Вони — нормальні, — дівчина виділила особливим тоном останнє слово й зітхнула. Це вона була не такою. Інакше чого вони називали її…
   — Не вірю. — Капелюх заперечливо хитнувся. — Згадай. Хіба ти не спостерігала за ними? Ніколи не помічала нічого дивного в їхній поведінці?
   Ліза пожувала кінчик прядки волосся. Якщо згадати, жінка таки мала рацію. Просто раніше вона ніколи про це не замислювалась.
   — Наша керівниця завжди надягає різні шкарпетки під черевики й думає, що цього не видно. Сергій, коли дивиться на годинник,  щоразу додає всі цифри. Юля ніколи не їсть із мокрого посуду в їдальні. Сашко іноді роз­мовляє сам із собою, коли думає, що його ніхто не чує. Маринка постійно миє руки. Дан перед тим, як іти сходами, каже, що зараз він точно впаде, і робить вигляд, що йому страшно. — Ліза усміхнулася. — Проте він ніколи не падає. Він просто дуркує!
   — А ти питаєш дозволу поплавати в морі у людини, яку вперше бачиш. Хіба це не дивно?
   — Страшенно дивно, — дівчина весело розсміялася. Розмовляти з цією жінкою було так легко і приємно — від цього настрій ставав ще ліпшим, хотілося жартувати й розповідати щось таке… Про що ніхто не знає. — Але чомусь добре! — додала змовницьким тоном.
   — Звісно, що добре! — Жінка теж усміхалася. — Дивацтва — це завжди добре.
   Навколо сутеніло. Ліза підвелася, обтрусила з речей пісок, одягнулася, підійшла до води й тихенько мовила:
   — На добраніч, море!
   Вслухалася в шелестливий шепіт й задоволено обернулася до жінки.
   — Ну, я піду?
   — Я тебе не тримаю, — жінка кивнула. Її пальці швидко барабанили по підлокітнику.
   Це було трішки образливо, і Ліза відвернулася. Море майже підібралося до візка. Дівчина згадала, як одного разу під час прогулянки не встигла до припливу піднятисяна скелі. Пощастило, що поруч був тато — назад вона поверталася в нього на плечах. Татові води було по груди. Ліза перекотилася з носка на п’ятку і назад, розглядаючи горизонт. Під час шторму хвилі майже повністю затоплювали катери. Їх утримували лише якорі, глибоко закопані в пісок. Але зараз море було спокійне — дійде до ватерлінії, не вище. А цю жінку точно накриє з головою. Може, запропонувати пересунути візок? Раптом море її потягне за собою? Що, як вона не вміє плавати? Вона ж не вибереться сама. Хоча…Може, вона тільки цього й чекає? На мить дівчині стало страшно за цю незнайомку.
   «Я тебе не тримаю». Слова прозвучали, наче крижаний душ.
   От і чудово! Не буду! Ліза стулила губи і стала збирати розпущене волосся в косу. Дивна, дуже дивна жінка. Це добре?
   Дорога назад здавалася довшою. Так було завжди — притьмом бігти до моря й плентатися додому, ледве пересуваючи ноги. Вологі шорти неприємно прилипали до шкіри, яку стягнула морська сіль. Рани на колінах майже не нагадували про себе. Дівчина купила собі в ятці морозива і проковтнула його за два укуси. До будинків поверталися по­одинокі стомлені відпочивальники з надувними кругами в руках і обпеченими обличчями. Сусіди радо приймали приїжджих, однаково Туманівка була малозаселена, а тому дешевий відпочинок тут чекав на кожного гостя. Добре, що чутки про містечко ширилися повільно, і Туманівка залишалася ще напівдикою.
   Ліза протиснулася крізь дірку в зеленій огорожі й підійшла до своєї оселі. Тихенько відімкнула вхідні двері, переступила поріг і збиралася навшпиньки піднятися до себе, коли двері кімнати батьків прочинилися, перегородивши їй дорогу. У проході стояла мама. Її гладеньке пряме волосся було зібра­не у недбалу гульку. Обличчя блищало від жирного крему. Світлих брів і вій практично не було видно. Карі очі світилися від злості. На білій футболці яскравіло кілька червоно-­рудих плям — сліди від помідорів. Мабуть, вечеряли томатною підливкою з макаронами: сьогодні ж четвер. Мама схрестила руки на грудях й підкреслено байдуже спитала:
   — Уже повернулася? І де ти була?
   — На Тридиві, — Ліза говорила тихо. Здавалося, тиша загусла в повітрі, і вони з мамою теж загусли в цій щільній тиші, і годі було вивільнитися з тих важких пут, щоб зрушити з місця.
   — А хто тобі дозволив лізти на скелі? — Байдужість зник­ла в одну мить. Мамин рот скривився, ніби вона от-от ­заплаче. Брови негарно зійшлися на переніссі, від чогобридкі зморшки перекроїли чоло.
   Від тону маминого голосу сльози самі підступали до горла.
   — Сама собі дозволила. — Ліза вщипнула себе за стегно й скривилася. Зате біль допомагав не розплакатись.
   — Чого ти кривишся? Чого ти завжди кривишся? Не подобається, що тобі говорять?
   Із кімнати вийшов похмурий тато. На переніссі — темний слід від окулярів. Очі злегка почервоніли. Мабуть, сидів за книжкою. Тато зазвичай любив читати після роботи, у нього був чималий список книжок до прочитання і справді чудова бібліотека. Він помасував собі потилицю: від криків у нього завжди боліла голова. Батько ніколи не підвищував голосу, проте боляче карав ременем. Краще б кричала мама. От і зараз кинув тихо, але від цього стало ще гірше:
   — Якщо ти така самостійна, сама собі готуй вечерю і сама заробляй гроші! Твої однолітки певно не сидять у батьків на шиї!
   Це було дуже образливо — так образливо, що вже ніякі щипки не допомагали. Сльози захлеснули її з головою однією потужною хвилею. Ліза зірвалася на крик, розтираючи вологу по вмить почервонілих щоках:
   — Мені від вас нічого не треба!
   Двері зачинилися з оглушливим гуркотом. Ліза побігла нагору, перескакуючи через дві сходинки, й зачинилася зсередини на ключ. Притулилася спиною до дверей і сповз­ла на підлогу. Перша хвиля сліз поволі відступала. Дівчина ще схлипувала, але з кожною секундою дедалі тихіше й тихіше. Образа на батьків маленьким чорним клубком скрутилася десь у районі шлунка, який одразу про себе нагадав невдоволеним бурчанням. Ліза покрутила головою, розминаючи шию: вона завжди максимально стискалась і зіщулювалась, коли на неї кричали, а коли приходила до тями — втомлені м’язи відразу починали нити.
   Добре, що в неї завжди було місце, яке належало тільки їй. Стінка з безліччю шафок, ліжко з м’якою спинкою, килим біля ліжка і дві подушки на підлозі — на них можна було розлягтися разом із ноутбуком, широкі полиці з книжками в кольорових обкладинках — майже всі пригодницькі або романтичні, глобус на тонкій ніжці й акваріум із рибками, подарунок тата — замість цуцика. Ліза схлипнула, але підвелася й постукала пальцем по склу. Перламутрові неони[1]жили у своєму власному світі й не звертали на гос­подиню ніякої уваги. Інша річ — собака…
   Мама була категорично проти. Вона не любила собак. Мама взагалі багато чого не любила. Не любила мансарду — казала, що відчуває там себе незатишно, ніби на неї щось тисне й от-от упаде стеля. Але Ліза знала, що мамі просто ліньки було підніматися надто високими сходинками. У мами завжди був план — на щодень і на все життя, і вона страшенно не любила, коли щось ішло не за графіком. Коли тато запізнювався на вечерю, коли Ліза не встигала вчасно зробити домашнє завдання чи поскладати речі за кольорами. Може, мама не любила і її?..
   Дівчина насипала рибкам корм і дивилася, як вони жадібно хапають його. Ось це життя! Весь час плавати та їсти, ну і ще дихати — якщо не забудуть виплисти догори до бульбашок із киснем. Точно! Вона забула про їжу! Ліза витягла з-під ліжка бляшанку з колою. Шипуча рідина приємно поколювала горло. З другої шухляди столу з’явиласяпачка чипсів. Великий шарудливий пакет. Вона вкинула першу жменю до рота й задоволено захрумтіла: нарешті життя набирало сенсу!
   Ліза стягнула сорочку та шорти, недбало повісила одяг на спинку стільця. Ковзнула поглядом по нозі: окрім здертих колін, на стегні наливався кольором свіжий синець. Нова галактика в її маленький всесвіт. Уже четверта. Дві трохи вище зап’ястку й одна на боці — щоправда, вже гидотно-жовтого кольору. Ще кілька днів — і вона зникне. Дівчина пірнула в улюблену піжаму у вигляді кролика, помахала коротким пришитим хвостом й усміхнулася. Погладила чорний лакований ноутбук, відкрила його й накла­цала пароль. Запустила соцмережу, яка з готовністю відкрила профіль із ніком «Лілі». Під власним іменем вона вже давно не сиділа, це була її чергова нова сторінка. Минулі блокували або за депресивні дописи, або за те, що мучителі — знаходилися й такі — перетворювали її віртуальний світ на віртуальне ж пекло. Ліза ковтнула слину і покрутила ролик мишки.
   На головній фотографії була вона. Вигоріле світле розпущене волосся, позаду яскраво світить сонце. Перший знімок, який вона зробила тут. І єдиний вдалий. Очі й ніс,всипаний огидним ластовинням, затуляє долоня, видно тільки по-дитячому пухкі губи. Так вона навіть симпатична. Інакше чому б до неї кожного дня хтось просився в друзі? Ліза заблокувала кілька бородатих арабів — обвішані золотом, вони занадто наполегливо пропонували свою компанію. Відкрила віконце з повідомленнями. Білий Кит був у мережі.
   — Тут? — надрукувала швидко, поки він не зник.
   — Завжди тут. Якщо я тобі потрібен.
   Ліза усміхнулася і струсила крихти з підборіддя. Запустила плеєр. З великих салатових навушників полилася тягуча мелодіяTricky«Hell is around the corner»[2],схожа на густий гарячий шоколад. Голова сама стала кивати в такт. Пальці швидко пробігли по клавіатурі. Жовті стікери на клавішахEnterі чотирьох стрілках майже стерлися. Треба наклеїти нові. Якщо мама дасть грошей…
   — Ясно, що потрібен. Особливо сьогодні.
   — Батьки?
   — Вони мене вже дістали! Якщо я їх так злю, то нащо взагалі народжували? Але я вже майже заспокоїлася…
   — Після розмов зі своїми я думаю так само. Зате маю цікаву ідею, як із цим боротися. Щоб думали, що говорять, і нарешті пошкодували. Якось поділюся. А зараз… Я б хотів бути поруч, щоб заспокоїти тебе.
   Білий Кит був надто милим, щоб бути правдою. У животі щось залоскотало. На мить перехопило подих. Як тоді, коли вона намагалася зробити «сонечко» на гойдалках і розгойдалася сильно-сильно — під час кожного руху внизу живота лоскотно поколювали маленькі голочки.
   Ліза почервоніла й укинула ще жменю чипсів до рота. Треба було терміново змінити тему. Пальці зависли над клавіатурою, але співрозмовник її випередив:
   — Знову була на морі?
   — Ага, — дівчина машинально кивнула, друкуючи відповідь.
   — Мабуть, це було дуже гарно — ти, захід сонця і море.
   Ліза мрійливо заплющила очі й стиснула пачку: чипси ламалися з мелодійним хрускотом. Кит умів робити компліменти: навіть якщо це неправда — бо правдою це ніяк не могло бути! — йому все одно хотілося вірити.
   — Я зовсім не гарна. — Ліза стиснула руки в кулачки. Вона повинна бути чесною, особливо з ним. Йому вона брехати не може.
   — Для мене ти найгарніша.
   Дівчина всміхнулась. Співрозмовник був упертим, і їй це в ньому страшенно подобалося.
   — Ти змушуєш мене червоніти. Так нечесно!
   — Нечесно, що ти зараз далеко.
   — І ти. Що робив сьогодні?
   — Був на футболі. Забив кілька голів — мій талісман завжди зі мною, пам’ятаєш? — Кит надіслав фото брелока з футбольним м’ячем.
   — У мене такого немає, може, треба завести?
   — Може… Це круто — мати щось, що дарує щастя саме тобі. Це може бути тварина, птах, рослина — будь-що. Головне — ти мусиш зробити його сама або знайти. Не купити чи взяти чийсь, інакше він буде не лише твоїм. Я тебе заплутав?
   — Ні! І в мене є ідея! — Ліза дивилася на аватарку співрозмовника і плескала в долоні. Як вона раніше не доду­малася. Її талісманом буде кит! Залишилося знайти відповідний камінець. Біля моря точно є один, який належатиме тільки їй.
   — Розкажеш потім? Вибач, мушу бігти — батьки кличуть. Солодких тобі снів, сонячна.
   — Розкажу… І тобі гарних! Спи сухенький! — несподівано для себе пожартувала Ліза.
   Кит надіслав язикатий смайлик і вийшов із мережі. Чипси закінчилися. Дівчина дістала великий снікерс і вгризлася в шоколад. Очі втомилися. Ліза вимкнула свій ноутбук і залізла в ліжко. Поклала руки під голову. З великого вікна на неї дивилося небо. Оксамитово-чорне, щедро всипане блискучим зоряним пилом. Улітку зірки були особливо гарні, а ще — знову обіцяли сонце й безхмарне небо. Завтра знову буде. «Почекаю до першої зірки, що впаде, й засну…» Ліза грала в «переглядки» з небом щоночі. А вранці не пам’ятала, хто виграв, хоча здогадувалася, що постійно перема­гало небо. Адже йому не потрібно було спати.
   Їй снився білий кит, що плив у небі. Він високо підстрибував і глибоко пірнав у темряву, розбризкуючи срібні зірки сильним хвостом. Дівчина сиділа в нього на спині й торкалася кінчиками пальців зоряного моря, від чого в ньому з’являлися дивовижні зорепади. Вона бачила маму з татом. Вони стояли внизу й заворожено спостерігали.
   — Дивіться, як я можу! — Ліза сміялася й радісно розсипала зірки жменями.
   Розділ II. Легкий вітер
   Щедре сонце сліпило очі, не залишаючи жодного шансу на те, щоб поспати ще трішки. Ліза скривилася і сховалася від яскравих променів під подушкою. Якщо ще так полежати, може, знову з’явиться цей сон… Дівчина замружилась, уявляючи себе у прохолодному зоряному ­небі. Але золотоголове світило виявилося підступним: воно гріло так, що лежати під подушкою було надто задуш­ливо. Залишки срібного сну випарувалися під спекотними променями.
   — Здаюся! — із жалем видихнула Ліза і скинула подушку з ліжка. Опустила праву ногу та руку, провела долонею по пухнастому ворсу килима й скотилася вниз за подушкою. На рівні очей опинилася розпакована коробка цукерок. Ліза відкрила напівпрозору кришку й розчаровано зітхнула: залишилося всього дві. Крихітні мушлі з мармурового шоколаду швидко розтанули в роті. Хотілося пити, та ко́ли більше не було.
   Ліза підвелась і потрусила сорочку. У тій щось жалібно брязнуло. На колу, певно, не вистачить. Після вчорашнього просити грошей у тата було тупо. Може, у мами гарний настрій? Ліза взяла гребінець й стала розчісувати сплутану після сну косу, безжально видираючи ковтуни. Її довге, майже до поясу волосся миттєво заплутувалось. Мама зараз дала б добрячого стусана. Дівчина виразно почула голосний вереск:
   «Ти що робиш? Геть волосся не бережеш! Голомоза будеш! Цього хочеш?»
   Однак у кімнаті мами не було, тому Ліза знизала плечима — густого волосся було так багато, що лисина їй точно не загрожувала. Дівчина заплела вільну косу, скинула піжаму, одягла звичний закритий купальник і потягнулася за шортами.
   «Для мене ти найгарніша».
   Шорти залишилися висіти на спинці стільця, а Ліза пірнула в довгий жовтий сарафан — мама казала, він приховує фігуру. Спідниця красиво розліталася й приємно шелестіла, поки дівчина збігала вниз сходами.
   — Доброго ранку!
   Мама стояла коло плити й щось перевертала лопаткою на сковорідці. Ліза вдихнула солодкий запах — оладки!
   — Сідай, — мама махнула лопаткою. — Батько вже поїв. І молока собі налий — воно в холодильнику!
   Віючи жаром, оладки приземлялися на сніжно-білу тарілку. Поряд стояв повний слоїчок полуничного варення й мисочка зі сметаною. Ліза налила у високу склянку холоднющого молока й випила його одним духом. Потрусила порожнім пакетом і допила останні крапельки. Потім сіла до столу, підчепила виделкою оладку, вмочила її в густу сметану, вкинула до рота й блаженно замугикала.
   — Не їж гаряче! — гримнула мама, заправляючи неслухняні кучері за вуха.
   Гірка оладок на таці біля сковорідки стрімко росла. Сковорідка щоразу з веселим дзенькотом опускалася на чавунні решітки. Мама зачерпувала густе тісто і спритно формувала акуратні кружечки. Вона таємниче усміхалася, час від часу кидаючи погляд на прозору вазу з великим букетом яскраво-жовтих соняхів.
   Ліза подивилася на квіти й собі усміхнулася. Помирилися. Раніше тато часто дарував мамі квіти. А коли вони в’янули — приносив свіжі. Побачивши новий букет, мама знову ставала вісімнадцятирічним дівчиськом. Милим, збентеженим, із трішки наляканими великими очима («як в оленятка», — казав тато). Звичайнісінькі квіти, але для мами й тата вони були чимось більшим. Молодістю й щастям. І нерозгаданою таємницею, інакше чого б вони так хитро усміхалися, наче двоє змовників? Коли вони переїхали до Туманівки, квітів поменшало. Добре, що хоч узагалі не зникли. Напевно, тато розумів, що без квітів діла не буде.
   — Дуже смачно! — Ліза важко відсунулася від столу й погладила живіт. — Мам, я на море піду.
   Жінка непевно кивнула. Дівчина взула крокси і взялася за ручку дверей.
   — У магазин спочатку сходи! — мамин голос наздогнав на порозі.
   — Ну мам!
   Зустріч із морем відкладалася, до магазину треба було йти зовсім в інший бік, а ще там вони… Якщо зустріне — зіпсований настрій на весь день, у кращому разі! Як жене хотілося йти… Може, мама передумає? Ліза скорчила жалібне личко, але мама залишилася незворушною:
   — Ну ж бо, не кривися! Мені ніколи. Ось список, — вона втиснула в руку доньці аркуш із блокнота, списаний дрібним почерком. — А то знову все забудеш, — не втрималась, щоб не вколоти. — І гроші. Не загуби!
   — Не загублю!
   Ліза закинула рюкзак на плечі, вийшла на вулицю і вдихнула свіже повітря. Легкий вітерець скуйовдив пасма, що вибилися з товстої коси, й одразу зник, поступаючись місцем задушливій спеці.
   Містечко з молочною назвою Туманівка подобалося Лізі: маленьке й затишне. Школа на чотири вчительки з директором на чолі та п’ять класів із п’ятого по дев’ятий,кілька магазинів, зелений парк із маленьким фонтаном і найголовніше — море. Не на малюнках і не на екрані монітора, а просто перед очима — солоне, мокре, з криками чайок і крупинками піску в кожному подиху вітру. Мало людей, і ще менше туристів. Приїжджі селилися в приватному секторі й ходили на один із піщаних пляжів або, якщо сильно хотілося, дерлися на Тридив — скелю з крутим урвищем, звідки можна було помилуватися заходом сонця. Біля людних пляжів маячіли недобудовані котеджі й пансіони. Багато відпочивальників не цікавилося комфортом узагалі, тому вони селилися на скелях трохи далі від Тридиву в наметах чи будиночках на колесах. Такі гості були справжньою знахідкою: не горланили, не вмикали голосну музику, не смітили, а просто всотували в себе морське повітря з його величністю морем.
   А якщо проїхати з годинку автобусом горбатою дорогою, де ям було більше, ніж самого покриття, — то потрапите у справжній рай для приїжджих. Чи то пекло. Пляжі з людьми-­мурахами, що лежали ледве не одне на одному, гучні голоси босоногих засмаглих продавчинь і продавців, котрі розносили мідії на паличках, гарячу кукурудзу, пиріжки з пер­си­ками-абрикосами, вафельні трубочки, медову пахлаву та дрібні креветки. Батьки якось повезли Лізу туди — щоб побути на морі з комфортом, але замість відпочинку хутко втекли звідти до свого напівдикого містечка. Тут було більше тиші, пляжі, на які не часто забрідали туристи, та спокій, якого так їм усім бракувало.
   Місце для того, щоб бути щасливими. Місце, щоб забути минуле, наче страшні сни, які все одно нагадували про себе вряди-годи холодним потом і нічним плачем, і просто жити далі. Майже за півроку Туманівка стала рідною й за наступних шість місяців могла б стати її домівкою, якби не вони…
   Дівчина пройшла повз кілька будинків. Маленькі балкон­чики заставлено горщиками з яскравими квітами: роже­вими, блакитними й жовтими. За ними під густою тінню розлогих дерев розкинувся дитячий майданчик: гірка, дві гойдалки на ланцюжках, пісочниця та гойдалка-балансир.
   Ліза зупинилася. На майданчику були вони. Ті, з ким вона воліла б ніколи не бачитись. І їй це вдавалось, хоч і не завжди. Однокласники. Друзі? Ніколи! Вороги? Надто багато честі для неї. Мучителі — ось найточніше визначення, її особистий страшний сон, від якого неможливо було просто прокинутися.
   Близнючки Маринка та Юля сиділи на гойдалках. Хоч би як жорстоко вони знущалися над Лізою, в глибині душі вона все одно хотіла бодай трішки бути схожою на них. Обидві тонесенькі, наче тростинки, чорняві, з великими блакитними очима, відмінниці, правильні дівчатка у школі й неправильні, щойно пролунає дзвоник із останнього уроку. Вони подобалися з першого погляду вчителям, батькам та одноліткам. Мама часто казала: «Подружися з Мариною та Юлею — дивись, які вони веселі». Ліза кивала. Мамі легко говорити. Легко безтурботно сміятися й жартувати, якщо тебе всі люблять.
   Поряд лузали насіння рудий Сашко та його незмінний посіпака Данило. Високий Сашко був головним жартівником класу, і лихо тому, хто потрапляв під пильний погляд його завжди примружених блакитних очей. Він знаходив надзвичайно образливі для жертви слова, але при цьому надзвичайно смішні для інших. Ліза й сама не могла втриматися, щоб не усміхнутися, коли рудий починав жартувати над черговим об’єктом: сміх перемагав навіть жалість. А совість у нього була геть відсутня, хоч би як просили в нього змилування. У жартівника була одна відповідь:
   — У рудих немає душі!
   І Ліза з цим цілковито погоджувалася. Жарти жартами, а уявити, що в рудого мучителя є бодай краплина співчуття, вона не могла. Сашко жив із батьком, Ліза не раз віталася з розгубленим чоловіком, який витирав круглі окуляри хусткою, раз по раз винувато киваючи головою на чергові докори вчителів. Але ніколи не бачила, щоб батькокарав Сашка чи щось йому казав. Рудий наче відчував власну вседозволеність і наражався на дедалі гірші проблеми.
   Дан штовхнув у плече Сашка й кивнув у бік Лізи. Дівчина миттю застигла на місці, втягуючи голову у плечі, і спробувала зіщулитися. Але було пізно — її вже помітили. Дан завжди підхоплював кожен жарт і добивав жертву. Він був найзвичайнісінький — темне волосся, темні очі. Побачиш його на вулиці — і навіть не пригадаєш обличчя. Його мама працювала за кордоном в Італії чи Іспанії. А хлопець жив зі старшим братом. Ліза б теж не відмовилася від брата — під його захистом ніхто не посмів би з неї знущатися.
   Макс бив футбольним м’ячем об стіну. Від гучного «Бам! Бам!» дзвеніло у вухах. Зеленоокий брюнет давно подо­бався Лізі. Розумний, гарний, спортивний. Але хлопець надівчат уваги не звертав, ввічливо приймав боязкі зізнання й відмовляв. Та й до компанії рідко долучався, частіше гуляв наодинці у великих чорних навушниках. Лізі завжди було цікаво, яку музику він слухає. Вона шукала його в соцмережі, але, очевидно, Макса не цікавили такі речі. Або ж… він добре маскувався. А ще хотілося думати, що брюнет потай закоханий у неї і тому відмовляє всім, чекаючи, поки вона сама підійде до нього. Але мрії залишалися мріями. А потім у неї з’явився Білий Кит, і яскравий образ Макса якось потьмянів.
   Ліза дістала навушники й увімкнула плеєр, але він лише двічі кліпнув і вимкнувся. Чому саме зараз? Так, головне швидко пройти і не зупинятися. Дівчина зробила перший крок. Серце калатало, як шалене.
   «Бам! Бам!»
   Зробити вигляд, що вона слухає музику. Голосно-голосно! Так голосно, що не чутиме… Згадай будь-що, будь-які слова. Бодай пісню з реклами! Але в голові було порожньо. Страх наповнював кожну клітину її тіла, вкриваючи шкіру липким потом. Від перших слів Сашка вона здригнулася, наче від удару.
   — О, наша корова вийшла на прогулянку! — З гойдалки долинув веселий сміх. Ліза стиснула кулаки. Головне: не зупинятися. Не показувати, що вона боїться. Зараз день, вони не в школі, їм нема чого до неї чіплятися. Вір у це, просто вір, і тобі нічого не буде!
   «Бам! Бам!»
   — Чуєш, жирний пінгвіне? Чекай, кажу тобі! І куди ми йдемо? — Сашко підбіг ближче й став заглядати в обличчя. Співчутливо запитав: — Вдома їжа закінчилася?
   «Для мене ти найгарніша».
   — Прошу, дай пройти, — попросила Ліза. Її голос звучав так тихо, що навіть не заглушав сміх близнючок, які не припиняли перешіптуватися й показувати на неї пальцями. Вона завжди ставала головною темою для обговорень, коли опинялася в полі їхнього зору. Ніколи не думала, що популярність може бути такою…
   — А що ти мені зробиш, свиня? — Хлопець затремтів від удаваного переляку. — З’їси мене?
   — Ти диви, корова вирішила причепуритися. — Марина легенько похитувалася на гойдалці, роздивляючись бездоганний рожевий манікюр на гострих нігтиках. — У цьому сарафані вона схожа на вагітну!
   — Ага, ага! Точно! Вагітний жовтий бегемот! — Юля розгойдувалася чимдалі вище, і її слова застрягали десь між зеленим листям.
   «Бам! Бам!»
   Жирний пінгвін, корова, свиня, бегемот, жирна — вона вже мусила звикнути до цього. Тоді чому було так боляче? Чому вони обрали саме її? І нікого не було поруч, щоб вступитися? Чому дошкульні слова завжди наздоганяли й змушували плакати? А всі влучні відповіді, які б могли поставити мучителів на місце, спадали на думку тільки тоді, коли вже виплакалась і майже заспокоїлась? Як цього позбутися? Як вимкнути звук? Лізі хотілось зіщулитись, перетворитися на дрібну піщинку, щоб її нарешті перестали помічати. Чи закутатися в мантію-невидимку, як у «Гаррі Поттері». Раз — і зникнути, сховатися від усього світу й цих дошкульних слів, які шмагали, наче батогом.
   — Саш, відійди від неї! Раптом вона заразна, — засміялася Марина.
   — То я що тепер — теж буду жирним? — Сашко підбіг до дівчини й обійняв її коліна. — Врятуй мене, Маринко! Я не хочу!
   — І мене врятуй! — Дан миттю опинився поруч. Він кумед­но надув щоки.
   — Відчепися, дурню! — Маринка відштовхнула Дана й запустила обидві руки в пишне волосся рудого, жартівливо його скуйовджуючи. Сашко показав Данові язика й вужемвислизнув з-під рук розчарованої дівчини. Він перейшов на інший бік гойдалки й гукнув:
   — Юлько, хочеш політати? — і став сильніше розкачу­вати гойдалку. Дівчина задирливо верещала й погрожувала подряпати ­йому обличчя.
   «Бам!»
   М’яч ударився об стіну поряд із Лізою й зупинився. Дівчина механічно втупилася в нього. Очі вихоплювали потертий бік: нитки вилізли зі стібків, фарба лущилася — колись цей м’яч був яскраво-синій. А тепер — старий. Але він усе пам’ятав, кожен удар по ньому, кожен гол. І, певно, пам’ятав і її ніс. Ліза машинально затулила обличчя долонею.
   Вона теж пам’ятала, як цей м’яч щосили вдарив просто їй в обличчя на уроці фізкультури. Вона плакала від болю та приниження — ніхто не пожалів її, навіть учительховав посмішку в кулак і бурмотів щось про швидку реакцію, якої їй ще вчитись та вчитись. Кров тоді текла просто шалено. Дан як винуватець, — хоча чого Дан — ідея стовідсотково була Сашкова! — який при вчителеві не втомлювався повторювати «я не хотів» і «мені так шкода», повів її до медпункту і витирав руки об її ж білу олімпійку. «Вимазала мене своєю кров’ю, фу, яка гидота», — ось що він тоді казав. І за це йому нічого не було. Ото треба їй було той білий спортивний костюм купувати? Правильно мама казала: купуй чорний. Але їй так подобався сніжно-білий… Удома Ліза отримала прочухана: засохла кров так і не випралась, і мама змусила ходити в ній до школи, щоб «нарешті затямила, як це — псувати нові речі». І дівчина слухалася до першого ж рогу вулиці, а потім олімпійка зникала в нетрях наплічника, а вона, тремтячи від холоду — надворі лютував шалений вітрюган, — йшла до школи. А що було робити? Краще мерзнути, ніж чути нові знущання з приводу того, що вона «знову порпалася в смітнику» і «одягається в безхатьків, там їй і місце, а не в нормальній школі».
   — Ти!
   Від голосу Макса Ліза затремтіла. Вони майже ніколи не розмовляли, хіба кілька разів обмінювалися вітаннями в школі. Брюнет завжди був десь у власному світі. Він рано йшов додому, рідко гуляв і майже увесь вільний час проводив на футбольному майданчику. Він був загадкою, таємницею, яку надзвичайно хотілося розгадати. Макс ніколи не цькував її, хоча міг. Міг би, але завжди залишався третьою стороною. Та і при ньому однокласники чомусь не так сильно знущались, як коли його не було поруч. Наче боялися. Краєм вуха Ліза чула, як про нього перешіптувалися близнючки. Мовляв, батько в нього крутий бізнесмен і доплачує дільничному, щоб той за Максом приглядав, поки його самого в Туманівці немає. Такі містечка надто маленькі для великих таємниць: тут усі про всіх усе знають. Та раптом сьогодні все зміниться? Раптом сьогодні він нарешті стане на їхній бік? Зараз ще він скаже, що вона жирна, і тоді вона точно не витримає. Точно не витримає!
   — Чуєш?
   Дівчина повільно обернулася. Брюнет дивився їй просто в очі.
   — М’яч дай!
   Ліза кивнула й копнула м’яч з усієї сили, але він відлетів в кущі в протилежному боці. Яка ж вона жалюгідна!
   — Максе, ти вважай, — протягнув Сашко. Він запхав руки в кишені і штовхнув плечем Дана.
   Хлопець підморгнув у відповідь і підхопив:
   — Це жирна, вона і м’яча зжерти може!
   Макс зняв навушники й подивився на однокласника, наче вперше його побачив. Під здивовано-презирливим поглядом Дан раптом знітився й озирнувся на друзів у пошуках підтримки. Сашко демонстративно-зосереджено смикав за волосся Маринку, яка сміялась і викручувала йому пальці. Хлопець ковтнув слину й весело продовжив:
   — Ти чого? Смішно ж!
   — Ну ти і придурок! — сплюнув Макс і побіг за м’ячем.
   Ліза кинулася в інший бік. Гарячі сльози текли по щоках без упину. Здавалося, уїдливий сміх та образливі слова женуться за нею. Сашко точно міг би погнатися! Ось зараз він наздожене її, штовхне і знову виставить на посміховисько. Але навколо було тихо. Дівчина зупинилася й обернулася. Ніхто за нею не гнався.
   — Дурепа, — пробурмотіла Ліза, витираючи сльози. — Кому ти потрібна?
   Постояла кілька хвилин, перевела дух, оминула висо­кого хлопця в сонцезахисних окулярах, що ліниво підпирав стіну, і зайшла в магазин. Провела поглядом булочки, що саме перекочовували до лляної торби білявої дівчини у прозоро-синьому парео. Покупниця мучилася, обираючи між кефіром і ряжанкою. «Мені б її проблеми», — подумала ­Ліза. Хоча — які проблеми в приїжджих? Сонце-море-пляж, а проблеми залишаються вдома — далеко-далеко. А що робити тим, чия домівка тут? І від проблем нікуди не поді­тися? Кефірно-ряжанкова дівчина вийшла з магазину, пере­дала торбу хлопцеві в сонцезахисних окулярах і витягла собі булочку, вп’ялася зубами в м’яке тісто й весело заусміхалася. У таких точно немає проблем. Ліза похитала головою, буркнула «добридень» до продавчині й стала перелічувати продукти з маминого списку. Швидше закінчити тут і втекти на море. Там її ніхто не зачепить. Там можна бути вільною і собою. Чому, навіть коли море поряд, його все одно замало? Ліза зупинила погляд на поличці з чипсами.
   «Чуєш, жирний пінгвіне!»
   Слова луною розчинилися під стелею магазину й боляче стиснули скроні. Дівчина машинально вказала на найбільшу пачку. Грошей має вистачити.
   Додому довелось повертатися дворами — йти повз ди­тячий майданчик Ліза не ризикнула. Вона притискала до себе великий пакет і майже бігла. Ось домівка, ось двері, ось мама…
   — Ну, чого так довго? Мені холодник треба варити! — Мама відібрала пакет і вийшла на кухню, де щось шкварчало. Пахло смаженою цибулею. — Що це? Знову чипси? — витягла шарудливу пачку.
   Ліза кинулася до пачки, але мама відсмикнула руку.
   — Це моє! Віддай! — Дівчина вп’ялася нігтями в шкіру долонь.
   — Я тобі скільки разів казала: хімію не купувати? Ти мене взагалі слухаєш? Подивися на себе — і так товста, а знову чипси притягла! Скоро у двері не пролізеш!
   Ліза дивилася на маму й щипала себе за шкіру правої руки. Біль давав змогу дотерпіти до кінця. Якщо піти, не дослухавши, — буде гірше. Це вони вже проходили. Тому треба слухати, бодай робити вигляд, що слухаєш. От зараз мама договорить — і все скінчиться. Зараз, зараз…
   — Щоб я цієї гидоти в хаті більше не бачила! — Мама відкрила пакет і висипала чипси у відро для сміття. — На таку, як ти, жоден хлопець не гляне! І не полюбить!
   Це було занадто, навіть для синців на руці. Ліза схлипнула й вибігла з хати. Як мама може таке казати? Невже ж вона, Ліза, така жалюгідна? Хутчіше до моря! Ноги впевнено звернули на вузеньку стежку. Море шуміло неподалік. Дорога завжди діяла заспокійливо, наче під час бігу частина образи вихлюпувалася з неї, як вода з повного горнятка. Ставало легше, не краще, але таки легше.
   Добігши до Тридиву, дівчина на мить завмерла. Унизу, на березі, знову сиділа жінка у візку. Сьогодні вона була без капелюха. Яке в неї густе волосся, але геть біле! На ньому наче лежав пил, як на шафі, яку довго не обтирали. На мить забулася образа, Лізі закортіло торкнутися цього волосся, струсити з нього білий пил. Адже під ним воно мало бути яскравим!
   Дівчина, шпортаючись, збігла по доріжці до пляжу і випалила одним духом:
   — Можна я сяду? — Вона бухнулася на пісок і сховала облич­чя в долонях. Злість на себе, образа на маму, жалість до себе і біль накотилися вкупі, знесли ту стіну байдужості, яку вона так старанно вибудовувала всю дорогу. Ліза розплакалася. Вона плакала довго. Ніс почервонів і спух, став, як велика бараболя, у ньому гучно хлюпало, хлюпало і в горлі. Сльози переповнювали її, здавалося, вони ллються навіть із вух. Жінка мовчала. У тиші сльози закінчувалися швидше. Дівчина ще раз шморгнула носом й пробурмотіла крізь пальці:­
   — Мене ніхто ніколи не полюбить. Ніхто й ніколи, — в очах знову забриніли сльози.
   — Ш-ш-ш, — сказало море.
   Ліза підвела голову й подивилася на хвилі. В дитинстві вона любила розмовляти з морем. Ділитися своїми дум­ками, наспівуючи щось собі під ніс, читати вірші, мріяти, будувати плани. Море завжди було вдячним слухачем. І завжди вміло втішати без зайвих слів, просто одним своїм «ш-ш-ш».
   — Ш-ш-ш, — промовила жінка.
   Ліза перевела погляд на жінку.
   — Ш-ш-ш, — повторило море.
   — Дякую, — пробурмотіла Ліза. — Мені стало краще. Можна я поплаваю?
   Сарафан залишився на березі. Дівчина пірнула й довго пливла під водою. На дотик море допомагало ще краще. Воно було надто солоне, щоб у ньому плакати. Якщо б Ліза була лікарем, то виписувала б море всім хворим: приймати двічі на день — зранку та перед сном. Передозування не виявлене. Побічний ефект — закоханість у море.
   Коли вона опинялася в синій, трішки прохолодній воді, здавалося, їй належить увесь світ. Тут вона відчувала безмежну гармонію із собою, небом і морем. Умиротворення. Море лагідно відкривало перед нею свою солону душу, погойдувало, як на долоні. А коли Ліза вмощувалася на поверхні зручніше, занурювала потилицю у воду, заплющу­вала очі, розкидала руки й повністю розслаблялася, тоді здавалося, ніби вона не в морі, а в небі, і ширяє в невагомості. За це відчуття легкості Ліза була безмежно вдячна морю. Бо тоді зникали всі образи, всі жалі, все погане.
   Дівчина погладила хвилі, вийшла на берег і стала коло візка. Жінка мовчала. Чомусь її мовчання викликало більше довіри, ніж якби вона стала розпитувати. Їй хотілося все розповісти. Адже крім Кита ніхто нічого не знав. Та й хіба це колись когось цікавило?
   — Я приходжу сюди, коли мені погано, — несподівано для себе почала Ліза. — Тут завжди тихо, нікого немає. Можна говорити з морем вголос. І не боятися, що на тебе дивитимуться, як на божевільну. Море завжди заспокоює. Раніше я думала, що приходитиму сюди, коли мені буде добре, але поки чомусь не виходить, — Ліза розгублено знизала плечима.
   — Море вміє втішати. Якщо добре прислухатись, воно навіть може відповісти тобі. — Жінка підставила долоню під підборіддя і дивилася в далечінь. — Хіба все так погано?
   — Коли ми переїхали сюди, я думала, що тут зможу почати все спочатку. Просто вдома… — Перед очима з’яви­лося біле як крейда обличчя із заплющеними очима. Ліза хитнула головою, відганяючи видіння, і вщипнула себе за руку. Скривилася, зітхнула й повела далі: — Удома залишилися… Спогади… Не дуже добрі. А тут усе було нове. Все мало бути по-іншому. Тут же було море. — Дівчина кивнула в бік хвиль. — Я звикла до Туманівки, але вона не звикла до мене. Ну, крім моря. Я про цю дурну школу. Спочатку мене не помічали, і це навіть було добре — менше проблем. А потім — почалися жарти. Спершу просто дурні, потім образливі. Все почалося з нічого! І я була сама. Я тут тільки сама. До мене приліпилося гидке прізвисько «жирна». Наче клеймо! І його ніяк не позбутися…
   Жінка повільно опустила голову, її пальці стиснули підлокітники трохи сильніше.
   — За що? Я не розумію, от за що? Я ж їм нічого не зробила. Просто через те, що я товста? — Ліза плеснула себе по стегну, і воно хитнулось у відповідь. — А знаєте, що найгірше? Від них не втечеш! Я так втомилася бігати. Вони весь час наздоганяють. А якщо і не біжать за мною, то мені все одно доведеться повертатися самій, а їм тільки легше. Може, краще, якби мене взагалі не було? І взагалі — я з’явилась на світ помилково? Як чийсь злий жарт. Я ненавиджу цей світ, я себе ненавиджу! — дівчина опустила голову.
   — Це дуже погано, — відповіла жінка.
   — Бути товстою — страшенно жахливо!
   — Страш-ш-шенно, — повторило море.
   Жінка уважно подивилася на Лізу. Під її поглядом було незатишно. Він ніби обмацував її з голови до ніг.
   — Я маю на увазі не твою фігуру.
   — А що?
   — Те, що ти себе не любиш.
   — Просто я чесна із собою. Таку, як я, ніхто не полюбить.
   — Поки ти не полюбиш себе.
   — Тобто — як?
   — Уяви, що твоє тіло — ліхтарик, а любов — це світло, яке дає йому змогу сяяти. Без любові воно буде сірим і тьмяним.
   — Вам легко казати! Вас ніхто не цькував. Знаєте, як це: зайти в клас, а всі відразу замовкають і дивляться на тебе, а потім починають сміятися? Коли не можеш піти додому, бо твій рюкзак сховали або гірше — опустили в унітаз, і він весь промок, і все, що в ньому, — також. А на парту весь час жуйки ліплять, поливають чимось липким… І найгірше, що нікому не розкажеш! Якщо сказати батькам — стане ще гірше. А вчителям усе одно!
   Жінка усміхнулася, але на цей раз усмішка була болючою, як гримаса.
   «Я цього не казала».
   «Не дуже віриться».
   — Тобі зараз скільки? Чотирнадцять?
   — Майже п’ятнадцять.
   — Мені тоді було чотирнадцять. Я була такою, як усі, але за одне літо все змінилося. Я враз подорослішала. У мене з’явилися груди. Я цього дуже соромилася й постійно горбилася. Звісно, це помітили. Мене дражнили горбанем. Сахалися від мене, якщо я щось попрошу. Казали: торкнешся горбаня — і в тебе самого горб виросте, — жінкашумно ковтнула.
   — То це може статися коли завгодно і з ким завгодно? — Ліза дивилася на співрозмовницю і сама собі не вірила. Замолоду вона напевно була ще гарнішою. Як дивно. То однаково, який у тебе вигляд, — над тобою все одно можуть знущатися. До цієї розмови їй здавалося, що подібне могло статися тільки з нею, тільки з нею й більше ні з ким.
   — Так, — кивнула жінка. — Головне не те, що зовні, і не ті, хто навколо. Головне, що в тебе всередині.
   — Це надовго?
   — Спогади? — жінка закусила губу. — На все життя. Зараз мені вже не так болить, але все одно прикро. Утім, усе залежить від того, скільки ти погоджуєшся терпіти. У мене все скінчилося відразу після випускного. Це важко. Хоча я все одно вдячна їм. Вони зробили мене сильнішою.
   — Я ж тут майже рік, у школі — півроку, але здається, що це триває цілу вічність. Ніби до переїзду сюди нічого не було, ніби не пам’ятаю себе іншою, а тільки — коровою і жирною, — останні слова дівчина виплюнула і витерла губи. — Мама каже, що мені треба влитися, що я сама створюю собі проблеми. Але як влитися туди, де тебе ніхто навіть за людину не вважає? Якби можна було зробити так, щоб це припинилося вже сьогодні! От вам не хотілось повернутися назад? І зробити все по-іншому?
   — Звісно, хотілося, — жінка мрійливо приплющила повіки. — Ох і наробила б я гамору! — Вона звела руки догори й потяглася до сонця. — Але минуле змінити не можна, з нього просто можна зробити висновки, щоб змінити своє майбутнє. Ти ж хочеш його змінити?
   — Хочу! — кивнула Ліза. — Але це важко. Це ж тільки моє власне бажання. Інших усе влаштовує.
   — Так, любити важко. Це велика праця. Але якщо ти зможеш впоратися з цим, тоді весь світ полюбить тебе.
   «Для мене ти найгарніша».
   Раптом Ліза розізлилася. Що ця дивачка може знати про її життя? Отак сидіти тут, дивитися на море і радити — просто. Вона з-під лоба зиркнула на жінку. Співрозмовниця навіть не помічала її роздратованості. Сказати їй, що спробую, та й годі. Не треба цих порад! Усі можуть тільки говорити. Слова нічого не вирішують!
   — Я спробую, — пробурмотіла Ліза, дивлячись у море. Хвилі облизували берег. Цікаво, що думає море?
   — Зможеш-ш-ш, — сказало море, і дівчина здригнулася. Може, справді спробувати? Вона похитала головою. Це лише її уява! Ліза згадала, що досі не знає, як звуть цю дивну жінку, і сказала:
   — Мене Лізою звуть, до речі.
   — А я Аня. Тільки я тебе дуже прошу — без жодних тіток чи бабусь, — жінка скривилася. — Просто Аня, домовилися? Так я відчуваю себе молодою.
   Жінка тепло усміхнулася. У променях призахідного сонця її обличчя й справді здавалося молодшим. А ще — вона була дуже гарною, хоч і блідою, як після хвороби. Начезасмага не хотіла чіпати її шкіри. І це її біле волосся і тепла усмішка… Вона могла б бути янголом із різдвяної листівки. Хромовані спиці в колесах замість пір’їн у крилах. І хтозна, що краще.
   — Домовились, Аню, — кивнула Ліза. Раптова злість поволі відступала. Ще жоден дорослий не хотів, щоб до нього так зверталися. Дивно… Ця жінка їй таки подобалась. Хай навіть вона зовсім не розуміє життя. Дівчина підставила обличчя сонцю. Іноді все так просто… Якщо старий відчуває себе молодим і ти теж у це повіриш — він буде молодим ще трішечки. «Ще трішечки» — часом цього достатньо, щоб зробити когось щасливим.
   Розділ III. Тихий вітер
   Ліза крутилася перед дзеркалом, намагаючись обрати вдалу позу. Однак відображення з усіх боків уперто залишалося невисокою дівчиною з розкиданим по обличчю рудим ластовинням. Ліза підійшла ближче. Руки в неї худенькі, обличчя теж ніби нормальне, ноги до колін навіть стрункі, а ось живіт… Дівчина підняла простору футболку і скривилася. Він завжди здавався напнутим, наче барабан, навіть зранку, навіть на голодний шлунок. На ньому залишалися бридкі рожево-червоні смужки від резинок трусів, що вже казати про джинси й шорти. Їх доводилося застібати, лежачи на ліжку. А потім — живіт нависав над ними грубими складками — три рятівних круги, які топили її все життя. Казати мамі, що їй потрібні нові речі, не хотілося. Мама б знову стала читати їй лекції на тему правильного харчування й відібрала б кишенькові гроші.
   Ліза зітхнула, згадавши Анині слова. Можна спробувати. Разочок. А що, коли вийде! Вона замружилася, підбираючи слова, й розплющила очі, голосно промовляючи:
   — Я гарна! Я люблю себе!
   Відображення змовчало. Здавалося, вона стала ще більшою. Ліза опустила футболку і спробувала не дивитися вниз. Але погляд уперто повертався до живота, який чітко заявляв, що жирна ніколи не буде гарною.
   — Дурня! Не можна просто взяти й полюбити себе!
   Ліва рука засвербіла. Дівчина обережно почухала пальцями й видихнула від полегшення. Невже знову починається? Між вказівним і великим пальцем з’явилася рожева плямочка, яка шалено зуділа. Ліза помила її з милом під холодною водою, щоб вгамувати шалене бажання роздерти шкіру до крові.
   Щоб дати роботу рукам, дівчина підійшла до акваріума. Якщо в цьому світі і є щось постійне — то це її неони. Вони так само зосереджено плавали сюди-туди.
   — Погодувати вас? — постукала пальцем по склу Ліза, але рибки навіть не відреагували на звук, продовжуючи свій рух. Дівчина зітхнула й насипала плавцям трохи корму. — Небагато, щоб не об’їдалися. А то знаю, вам тільки дай волю! — усміхнулася. — Воля не завжди на користь!
   Плямочка знову зачухалася. Ліза зітхнула й ударила себе по руці, яка вже тягнулася до місця, що свербіло. Таке вже було. Здається, в третьому класі плями з’явилися на лобі: величезні, рожево-червоні, вони лущилися, лікар називав їх трояндами диявола. Мама обрізала їй густий чубчик до самих брів, який весь час силувався позакручуватися куди попало. В школі ніхто нічого не помітив — тільки хвалили нову зачіску, яка їй самій дуже не подобалася.
   Волосся потім відростало дуже довго, а плями зникли вже навесні, щоб повернутися наступного року — на згинах ліктів. Тоді Ліза не стримувала себе й дерла шкіру докрові — хай краще на руках будуть рани, ніж ті жахливі плями. Мама сварила її й просила не робити цього, але як можна витерпіти цю жахливу сверблячку, через яку вона навіть спати не могла? А коли розчісувала — біль вгамовував свербіж і можна було нарешті заснути.
   Мама посадила її на жорстку дієту, а руки мазала смердючою чорною маззю. Здавалося, все навколо пропахло цим страшним запахом. Ліза зіщулилася — дієти вона не любила. Адже її знову повністю позбавлять кишенькових грошей і солодощів. То були найжахливіші місяці. Зате все минуло. Дівчина дбайливо погладила плямку і попрохала:
   — Будь ласочка, зникни. Зараз же літо. Будь ласка!
   Вона сіла на ліжку й відкрила ноутбук. Кит її випередив. Віконце повідомлень нетерпляче миготіло в очікуванні відповіді. Ліза усміхнулася: він завжди писав перший, ніби знав, що зараз їй це потрібно.
   — Привіт, сонячна! Як твій день?
   — Привіт! Так собі, — дівчина бадьоро застукала по клавішах. — У мене для тебе щось є.
   — Покажеш?
   — Ага, ввечері, — скоса глянула на шухляду столу Ліза. — Майже готово.
   — Інтригуєш? Хочеш, щоб я помучився?
   — А ти мучитимешся? — Ліза захихотіла.
   — Ще й як! Невідомість — це ж найгірше! Може, ти скажеш? Мені тепло від однієї думки, що ти щось робиш для мене. Знаєш, скільки думок зараз у голові? Не витримаю до вечора!
   — Навіть не починай… — Дівчина знала, що ще трішки — і вона здасться. Киту не можна було ні в чому відмовляти, він завжди в усьому брав гору, але робив це так витончено, що йому направду хотілось підкорятися.
   — Ну будь ласка, сонячна. Подаруй мені трішки щастя. Я буду чемним, обіцяю.
   Ліза знову пирснула. Вона уявила, як Кит дивиться на неї жалібним поглядом кота зі «Шрека». Перед такими очима встояти було неможливо.
   — Ну гаразд, умовив. Але тобі буде нецікаво. І ти сам винен! Це малюнок.
   — Ого, нічого собі! Люблю малюнки. А що на ньому?
   — А це секрет! Тепер точно не скажу!
   — Сонячна, ти така загадкова…
   Ліза опустила голову. Під руку потрапив пакет із шоколадними хрустиками. Вона вкинула перше печиво до рота і швидко запила ледь теплою колою, з якої вивітрилась доб­ра половина смачних бульбашок. То була найбільша біда під час розмов із Китом. Хоч скільки наливатиме хо­лодненької водички — все одно забуде випити одразу, бо думати про щось інше, окрім як про ті чорні буквочки, що з’являлись у віконечку повідомлень від співрозмовника, було несила. Ліза проковтнула солодкий кусник і відписала:
   — Хіба трішечки…
   — А ти знаєш, як я люблю загадки? Мій улюблений персонаж — Шерлок Холмс. У дитинстві я часто уявляв себе ним. Такий у кепі, пальто, стильний англійський джентльмен розслідує таємничі зникнення сімейних коштовностей під Різдво. Ха-ха. Малий був такий кумедний!
   — Весело!
   — А ти? Ким себе уявляла?
   — Я скоріше з розряду Шеггі й Скубі зі «Скубі-Ду». Загадки люблю, страшенно ляклива, але продам душу за піцу і сирні чипси. — Ліза на мить замислилася, чи відправляти Киту це повідомлення, але потім натиснула клавішуEnter.З ним вона завжди була справжньою, могла навіть посміятися над собою, бо навіть дурний жарт у його компанії був справжньою приємністю. А ще після цього він завжди писав щось хороше.
   — Ха-ха. Жартівниця! Ти весела. З тобою так легко, сонячна.
   — З тобою теж! — Ліза поставила смайлик, що весело сміявся.
   — Хотів би я почути, як ти смієшся. Думаю, в тебе чарівний сміх. І ще… Я думаю, ти зовсім не схожа на тих двох комедіантів… Ти скоріше…
   Ліза нервово совалася на ліжку. Кит починав говорити загадками.
   — Хто?
   — Скажу ввечері…
   — Це помста?
   — Ти що? Як можна мститися такій сонячній дівчині? Просто я подумав, що ти теж любиш загадки. Ось тобі моя. Відгадаєш — отримаєш подарунок. Віртуальний, щоправда. Але дуже особливий. Хочеш?
   — Хочу, — кивнула Ліза. Звісно, їй хотілось отримати щось особливе від Кита.
   — До вечора, сонячна моя.
   «Моя».Це маленьке слово на мить перехопило подих і огорнуло теплом. Ліза притулила долоні до щік: ті палали вогнем. Вона не знала, що відповісти, але Кит трактував її мовчання по-своєму:
   — Ти не проти, що я назвав тебе своєю? Пробач, якщо образив. Давно хотів це зробити. Ти стала особливою для мене. Віриш?
   Дівчина схопилась і швидко застрочила по клавішах:
   — Ні, ні! Я не образилась. Просто мені було дуже при­ємно…
   — Я радий! Знаєш, якби ти зараз мене бачила…
   — А що?
   — Я червоний як буряк.
   — І я…
   — Два буряки — чудова пара!
   Пара. Як би хотілось це перенести в реальність. Ліза усміхнулась і надіслала Киту смайлик. Грайливий настрій змушував жартувати:
   — Для борщу.
   — Я міг би з тобою посперечатись, але не буду. Поки не буду… А ти вмієш готувати?
   — Я дуже вміло заварюю окріп, — раптом Лізі стало соромно. Мама не раз намагалась привчити її до кухні, але щось ні плита, ні каструлі жодного натхнення не викликали. Тому стосунки з кухнею в дівчини були тільки споживацькі: прийти, поїсти, ще помити посуд — все на тому. Але Кит і не думав звинувачувати її в цьому.
   — О, мівіна вже є!
   Ліза розсміялась.
   — Я в дитинстві мівіну їла. Суху. Пересипала спеціями й топтала. Потай від мами. Класно було!
   — Я теж! Можна уявити, що ми їли її одночасно, просто в різних місцях.
   — Можна.
   Ліза сперла підборіддя на долоню. З Китом можливим здавалося все на світі. Отже, і таким, як вона, теж може пощастити. Хоча б у віртуальному світі.
   — Якого кольору в тебе очі?
   — Сірі. А в тебе?
   — Гарно. Сірий — мій улюблений колір. Коли небо затягує хмарами, і воно стає сірим. Але ти все одно знаєш, що під сірим кольором ховається яскраво-блакитний, чи темно-­синій, чи світло-блакитний, майже прозорий. Сіре небо — це таємниця. У мене звичайні зелені.
   Ліза усміхнулася. Зелені. Як у кота.
   — І зовсім не звичайні. Зелений — мій улюблений колір, між іншим. Мені здається, в тебе дуже гарні очі, — написала дівчина і стиснула руки в кулачки. Що він відпише? Що?
   — Якби ти сказала, що твій улюблений колір — синій, я купив би собі лінзи і носив би їх щодня.
   — Правда?
   — Ага. Я хочу, щоб тобі було добре. Добре зі мною…
   — Мені дуже добре з тобою, — швидко відписала Ліза. Кит був такий милий. Чому він не жив у сусідньому домі? А ще краще — вчився в їхній школі. Вони б разом повер­талися після уроків, гуляли до темряви, і він її від усього захищав би. — У нас шалена спека. Трохи тисне на голову. Не люблю, коли голова болить — я стаю дуже нервовим. Хочеться тільки спати і ще — чогось холодного. Льоду чи крижаної води. Або щоб хтось зробив масаж…
   — Бідолашка. Я б спробувала, якби ти був поруч.
   — Я б цього дуже хотів. А давай дещо зробимо?
   — Що?
   — Притули долоню до монітора. Праву. Є?
   — Є.
   Монітор був теплий на дотик.
   — Відчуваєш? Моя долоня навпроти твоєї, і між нами тільки монітор. Заплющ очі.
   Ліза слухняно заплющила очі й відпустила уяву. Лише тонесенький монітор між ними, але тепло долоні Кита вона відчуває кінчиками пальців. Так дивно, але так добре. Якби не було монітора — він узяв би її за руку. Як хочеться взяти його за руку! І Кит наче прочитав її думки:
   — Я дуже хочу взяти тебе за руку. У тебе напевно маленька долонька, вона б чудово пасувала до моєї…
   — І я…
   Ліза забрала долоню і притулила її до щоки. Якщо знову заплющити очі, можна було уявити, що це Кит торкається її. По шкірі пробігли мурашки. Що вона робить? Дівчина похитала головою й обернулася до вікна. Світло-блакитне небо стрімко втрачало колір. По ньому стелилися довгі білі язички, наче хтось щойно завершив показовий політдесятка літаків. Вітер шмагав далекі чорні хмари, щоб вони скоріше рухались уперед. Ліза підвелась і прочинила вікно на півпальця. Свіже повітря з розгону увірвалось до кімнати, остуджуючи щоки, що палали. Дівчина опустилася на ліжко і застрочила:
   — У нас якраз хмари. Сірі, на горизонті взагалі чорні. Буде дощ.
   Вона заплющила очі. Дощ на морі був зовсім не схожий на міські зливи. Всипані дрібними мурахами сірі тротуари, ямки на дорозі, заповнені каламутною водою, вода, що захлюпувалася в кросівки, — міський дощ зовсім не надихав. Інша річ — морський. На морі все взагалі було геть іншим.
   — Я люблю дощ. — Кит надіслав у відповідь картинку зі склом, рясно всипаним краплями. Кілька крапель стікало донизу, і дівчина згадала, як вона раніше любила розводити пальцями доріжки, якими стікав дощ по склу. Потім це якось забулося. Вона змінилась. Але дощ теж змінився.
   — І я люблю.
   — На море підеш?
   — Ага, — задоволено усміхнулася Ліза. Прогулянка втрьох має бути приємною, якщо інші двоє — це дощ і море. Головне — не піддатися пориву взяти із собою парасольку, інакше дощ мине марно. Цікаво, яка парасолька в Кита. Мабуть, ніяка. А в дощ він, напевно, ходить у капюшоні і в навушниках, у яких грає…
   Думки перебив звук нового повідомлення.
   — Це звучить по-дурному, але я хотів би вперше побачити тебе під дощем…
   — Зовсім не по-дурному, — знизала Ліза плечима. Що тут такого? Було б цікаво. Це не схоже на звичайні побачення з книжок і фільмів. Хоча Кит і так був дуже незвичайний. Дівчина взяла до рук чашку і машинально зробила ковток, відкривши наступне повідомлення.
   — …і поцілувати.
   Тепла й геть несмачна нудотно-солодка рідина прослизнула горлом, а Лізу наче пронизало струмом. Вона на автоматі закрила кришку ноутбука, навіть нічого не відписавши. «Поцілувати».Яке коротке слово, але скільки в ньому всього. Вона ні з ким ніколи не цілувалася. А коли бачила поцілунки в кіно чи в мультфільмі — завжди відверталась або ж заплющувала очі. Вона опустила ноутбук на підлогу і розтягнулася на ліжку. Замружила очі. Кит хоче її поцілувати. У животі щось знову залоскотало. Ліза накрила зашаріле обличчя подушкою. Вона теж хотіла, щоб він її поцілував…
   Дівчина відсунула ноутбук і стала збиратися. Надягла купальник, зверху натягла довгу футболку до колін, взула шльопанці, склала до наплічника пакет із печивом і пляшку коли. Спустилася сходами, пройшла повз кімнату батьків і на секунду притиснулася вухом до дверей. За ними було тихо. Ліза перевела погляд на підлогу — маминих капців не було — отже, вона вдома. Дівчина нагнулась і за­зирнула в шпарину. Мама сиділа на ліжку з книжкою. На носі — окуляри, одна рука на сторінці, друга — тримає горнятко. Можна навіть не заходити — коли мама читала, вона не помічала нічого й нікого, хоч ходи на голові. Все-таки­ книжка — корисна штука, особливо для мам.
   Ліза зайшла до кухні і прочинила холодильник. Велика каструля з холодником. Суп не спокушав. Сковорідка з пловом. Теж холодним. Хоча тато міг їсти його й таким. Він узагалі був усеїдним. Навіть якось втоптав чотири голубці, коли вони були ще в процесі приготування, щоправда, жалівся, що вони були затвердими, і довго сміявся, коли дізнався, що фарш у рисі виявився геть сирим. Але вона не тато. Їй треба або гаряче й готове, або щось таке, що не потребує плити чи мікрохвильовки. Дівчина відсунула шухляду і витягла копчений сир косичкою, принюхалась і відкусила шматок. Сир зник надто швидко, Ліза навіть на мить злякалася, чи не болітиме ввечері живіт, але потім вирішила запити все колою — та все перетравить. А жувати часу не було — дощ пропустить. Дівчина витерла руки рушником і вийшла з дому.
   На вулиці було важко дихати. Сильно парило. Жар піднімався знизу, огортав липкою задухою. Хмари на обрії здавалися ближчими до землі. Головне — встигнути добігти до пляжу, поки не почнеться дощ. Вона встигла скотитися до нього доріжкою, коли перша крапля опустилася на щоку. Друга — на вуста. Ліза доторкнулася до губ. Поцілунок Кита був би таким? Легким, злегка вологим й прохолодним? Похитала головою, скинула футболку і зайшла в теплу воду.
   Спокійне море на очах укривалося брижами, темніло, ставало непрозорим. Тіло насолоджувалося теплом під водою, але, коли дівчина виринала, щоб зробити вдих, — плечам було трохи холодно. Всмак накупавшись, Ліза вилізла на берег.
   Аня з’явилася на березі наче нізвідки. Вона тримала над головою велику веселкову парасольку, і маленькі крапельки, що стікали по краях, видавалися прозорими намистинами, нанизаними на довгу волосінь. Вони злегка за­туляли Анине обличчя й водночас не намагалися його сховати. Ліза згадала про ранковий провал із дзеркалом і насупилася:
   — Уся оця любов до себе — цілковита маячня, — роздратовано промовила дівчина, підійшла ближче й підставила обличчя дощу. — Більше я в це не повірю!
   — А ти намагалася? — Аня відразу ж підхопила розмову, наче знала, про що думає дівчина.
   — Так! Багато разів казала собі, що я гарна і що люблю себе. — Ліза пригадала дзеркало й струсила краплі зі щік. Безглузде скельце. Чому воно не могло показати те, чого їй хотілося більше за все на світі?
   Жінка усміхнулася і склала парасольку. Дощ закінчився, але море все ще хвилювалося.
   — Говорити — це добре. — Аня притулила парасольку до візка й провела рукою по чолу. Сьогодні її волосся було укладене великою білою черепашкою. Здавалося, якщо притулитися до неї вухом, можна було б почути пісню моря. Вона подивилася на Лізу і стишила голос:
   — Але є дещо сильніше.
   — Що? — Дівчина дивилася в темні Анині очі.
   — Ти повинна в це повірити.
   — Повірити в себе?
   — Так. Якщо ти в себе віриш, ти можеш зробити все що завгодно.
   — Справді? — Ліза видавалася здивованою. Це було занадто просто. А нічого просто так ніколи їй не давалося.
   — Усе залежить від твоєї віри. — Аня нахилилася й малювала на піску хитромудрі лінії гострим кінчиком парасольки.
   — Із цим іще складніше.
   — А ти повір, що впораєшся.
   — Я постараюся. — Дівчина дивилася в горизонт і мовчала, набираючись духу. — Знаю, може, це негарно — питати про таке. Але ти не можеш ходити, так?
   — Так.
   — З дитинства?
   — Ні, але надто давно, щоб це забути.
   — Мені шкода.
   — Мені теж. Але не все так погано. Іноді ми з моїм залізним конем розлучаємося, і я йду. Завжди — в бік моря. Воно кличе мене, і цей поклик сильніший за мою слабкість.
   — Як це?
   Аня усміхнулася:
   — Уві сні.
   Ліза розсміялася:
   — Точно! Тому ти приїхала сюди? Щоб бачити море не тільки уві сні?
   — Так, усе так. Але від цього ще важче — коли море за півкроку від тебе, а ти не можеш його торкнутися. Не можеш відчути його сіль, його гіркоту, глибину. Це боляче. Все, що мені дістається від цілого моря, — це самі лише бризки. Мені вже давно дістаються тільки бризки — дрібні маленькі крапельки. І найчастіше вони висихають, так і не долетівши до мене. Але, — Аня усміхнулася, — краще бути на березі моря, ніж далеко від нього. Якщо заплющити очі, можна уявити, що я не біля моря, а в морі.
   Ліза опустила погляд, а потім усміхнулася:
   — У мене є ідея! Чекай тут!
   — Куди я втечу? — знизала плечима Аня.
   Дівчина витягла з рюкзака колу, вилила вміст, який із шипінням увібрався в пісок, потім — забігла в море й набрала в пляшку води. Закрутила кришку й підійшла до Ані.
   — Ось!
   Жінка взяла пляшку.
   — Знаю, на вигляд — звичайна вода. Але це все ще море. Тепер воно належить тільки тобі.
   Аня розсміялася.
   — Дурість, так? Смійся. — Ліза набурмосилась і опустилася на пісок.
   — Пробач, пробач, — Аня витирала сльози, що виступили в кутиках очей. — Це зовсім не дурість, а дуже мило. Ти добра дівчинка, Лізо. Спасибі тобі!
   Ліза підняла голову. Аня сміється? Але очі жінки були серйозними, і їй чомусь стало ніяково. Вона опустила голову і щось креслила пальцем на піску.
   — Нема за що, — усміхнулася Ліза, кивнула й подивилася на небо. — Цікаво, морю подобається дощ?
   — Думаю, так. Дивись, яке воно схвильоване. Щойно був штиль, а ось з’явилися маленькі хвилі. Це як поцілунок у кінці побачення.
   — Що?
   — Дощ ніби цілує море на прощання. І тепер воно хвилюватиметься всю ніч і заспокоїться лише на ранок.
   — То ось як це… — Мрійливо схилила голову набік Ліза. Кит був би її дощем. А вона — його морем. Вона переступила з ноги на ногу і помітила сірий камінчик, схожий на тулуб кита. Дівчина підняла його і зрозуміла, що знайшла свій талісман.
   Додому вона поверталася, трішки пританцьовуючи. В ногах була дивовижна легкість. Вона навіть постояла перед будинком кілька хвилин, щоб перевести дух. Спогади накотилися дрібними дощовими крапельками. Майже рік тому вона опинилася перед ним і збиралася увійти всередину вперше. Тато сказав, що вона може вибрати будь-який дім,і це було чудово. Але Ліза не сумнівалася, коли по­бачила його.
   Простий, але дуже світлий, чистий та охайний із білими стінами й червоним дахом. Два рядочки сходинок навхрест і ґанок із виноградом над головою. Двоє вхідних дверей, вузенький коридор, кухня й велика спальня. А ще сходинки нагору — на другий поверх. І ще одні — на третій із єдиною кімнатою та скошеним вікном. Коли вона залізла туди, ­відразу зрозуміла, що йти звідти уже не хочеться. Увечері вони пили гарячий шоколад утрьох на ґанку, а на вулиці тарабанив теплий дощ. Виноградне листя росло так густо, що на сходинках не було жодної крапельки. Мама винесла великий плед, і вони накрилися ним із головою. Тато розповідав страшні історії, його голос перебивав барабанний дріб дощу, а Ліза відчувала себе найщасливішою у світі. Чомусь той шоколад був особливо смачний, може, тому що він трішки пах морем і дощем?
   Ліза відчинила двері і, забігши (ні — злетівши) сходами до своєї кімнати, насамперед увімкнула ноутбук, прошепотіла: «Я люблю себе!» І написала Киту, тремтячи від власної сміливості:
   — Я дуже хочу, щоб ти мене поцілував.
   Кит був не в мережі. І очікування його відповіді було солодше за саму відповідь. Вона встигла намалювати своєму талісману очі — зелені, як у кота, — та плавнички.Тепер це було її особисте маленьке щастя. Вона ще довго валялася в ліжку і притискала до грудей подушку, кожні дві хвилини заглядаючи в монітор, але Кит не з’являвся. Зрештою, дівчина заснула із затиснутим камінцем у долоньці, так і не вимкнувши ноутбук.
   Розділ IV. Легкий бриз
   — Це що таке? — Мама була зла. Украй зла. З рота в неї пахло вареною кукурудзою. Вона кричала просто у вухо. Її брови високо злетіли на лоба. — Я питаю, що це таке? — Вона показувала пальцем на монітор ввімкненого ноутбука.
   Ліза прокинулася й сіла в ліжку.
   — Ти чіпала мої речі? — побіліла дівчина.
   Як вона могла заснути? Мама прочитала всю розмову. Що тепер буде? Як вона могла?
   — Твої речі? Твої речі?! — продовжувала кричати мама. Вона стала відкривати шухляди столу й викидати звідти усе, що бачила. — Ти подивись, який у тебе бардак!
   Ліза стискала кулаки й бачила, як на підлогу падають олівці, фарби, аркуші з малюнками для Кита. Одним рухом мама перетворювала мрії на сміття.
   — Це все твоє, кажеш? Це куплено на наші з батьком гроші, але тобі й цього забагато! Я все викину сьогодні ж! Ти нічого не цінуєш, досі не навчилася бути вдячною? Боже, як же мені набридло твоє ставлення до всього! За що мені це?
   Ліза мовчала. І зараз мовчання чомусь не зупиняло потік злості. Мама перевела погляд на ноутбук і спалахнула ще більше.
   — А це? Це… Я все розповім батькові, чула? Поцілунки у тебе в голові? Може, ще й переспати з ним хочеш?
   — Ні, мамо, я не…
   — Ніяких гулянок. Сиди вдома і вчись, зрозуміла?
   — Але зараз літо!
   — Твоє літо скінчилось! — Мама закрила ноутбук й витягла шнур зарядки з розетки. — Ми стільки для тебе зробили! Ти знаєш, який важкий для нас із батьком був цей переїзд? А все для тебе, все для донечки! Щоб тільки їй було добре, щоб тільки їй було спокійно! Просто будь людиною, ходи до школи, вчися, живи по-людськи! Хіба це важко? Ти не витримала й місяця! Якби хоч вчилася нормально, я б тобі жодного слова не сказала. Ти півроку ­брехала мені, що в тебе все добре! І тепер хочеш, щоб я тебе жаліла? Надто довго я тобі потурала у всьому! Цього не буде! Годі! Та якби я не прийшла до школи, тебе просто звідти вигнали б! Подякуй мені, що я домовилася з директором!
   — Дякую, — прошепотіла Ліза. Коли б мама лиш знала, як вона хотіла, щоб її вигнали… Вона справді прогулювала школу. А як інакше?
   — Тепер сиди і вчись, я ще раз ганьбитися не буду! Ти дивись, вона хоче, щоб її поцілували! Про мужиків вона думає, героїня любовного роману, — виплюнувши останні слова, мама вийшла з кімнати, прихопивши й ноутбук.
   Що тепер робити? Ліза сиділа на підлозі й ридала, роз­мазуючи сльози по обличчю. Почула, як унизу грюкнули двері й хриплувато клацнув замок, ніби хтось зламав товсту гілку. Дівчина кинулася вниз, але її зв’язки ключів біля входу не було. Вона вдарила кулаком об двері і навіть не відчула болю. Ліза опустилася на килимок коло дверей і обхопила коліна руками. Мама більше не розуміла її, вона не хотіла ні чути її, ні бачити. Невже вона не помітила її старань? А школа… Простіше було брехати, ніж сказати правду про те, що чекало її на перервах, що підстерігало після уроків. Дівчина схлипнула. Якщо тут вона нікому не потрібна — вона піде. Вона зробить їм послугу, щоб більше ніхто нею не переймався і через неї не ганьбився!
   Втираючи сльози, Ліза піднялася до кімнати. Надягла сірі спортивні штани, взяла олімпійку з капюшоном. Опустила в кишеню камінець-кита. Поклала в рюкзак плед, ліхтарик, конверт із заощадженнями, рушник, зубну щітку й пасту. Подумала і поклала крокси. Залишила мобільний телефон на ліжку. Його подарувала мама на день народження минулого року. Ще рік тому вона навіть не думала, що захоче втекти. Що їйдоведетьсявтекти. Нехай він їй і залишається! Нехай все їй залишається. І Туманівка, і нова оселя, і всі спогади, і все минуле життя — все це її тепер більше не зачепить. Ніколи!
   Дівчина вилізла через вікно, зістрибнула на гараж і потім — на траву. Невдало приземлилася на п’яти, і вони віддали в коліна глухим болем. Вона скривилася й пошкандибала в бік моря.
   «Посплю на березі чи в катері. А завтра — поїду». Від цієї думки на душі стало легко. Не буде більше криків і лайки, ніхто не вказуватиме, що їй робити. «Я сама все вирішуватиму. І до школи я більше не піду. Ніколи не побачу їх… Як добре!» Ліза голосно розсміялася. От тільки Кит… Треба написати йому. Біля пляжу повинно бути інтернет-кафе. У нього ще назва така смішна — Райдужний кіт чи пес…
   FANTOMзустрів її як завше гостинно. Ліза забралась усередину, витягла з рюкзака плед і загорнулась у нього. Вона спустила ноги з борту катера й бовтала ними в повітрі, вдихаючи ніч. Це був її улюблений час. Якщо вдень сюди ще могли зайти випадкові перехожі, то вночі пляж залишався геть безлюдним. Дівчина підвелася, скинула одяг, склавши його на борті, спустилася з катера й підійшла до моря. Вода була дуже тепла, а повітря над нею — трохи прохолодне. Зайшла по коліна. Море зігрівало. Вночі воно було чарівне: кругом темрява й тиша. Ліза зайшла по пояс і милувалася сяючим обідком навколо себе. Провела рукою по воді, і за нею потягнувся мерехтливий шлейф. Удалині блимав вогонь маяка. Виднілися вогні ­міста та порту. За спиною стишився шум Туманівки, і шелест хвиль, що набігали на берег, посилився. Море заспокоїлось і ніби засинало.
   Ліза увійшла в місячну доріжку, тримаючи голову над водою, щоб не намочити волосся, і попливла вперед. Вона відчувала себе частиною моря. І це було прекрасно. Вона була вільна, вільна від усього. Поплававши трохи, зійшла на берег і повернулася на борт FANTOMа, закутавшись у рушник. Зірки над головою здавалися інакшими, ніж із вікна. Вони здавалися ближчими. Ліза не помітила, як задрімала. Її розбудили крики.
   — Лізо! Лізо! — кричав хтось далеко.
   Сонна дівчина протерла очі. Темряву розтинали два яскраво-жовті промені ліхтарика.
   — Лізо, де ти? Лізо, озвися!
   — Мамо? Тату?
   Вона впізнала голоси. Чому батьки тут? Невже прий­шли по неї? Ліза підвелась і зістрибнула з катера. То вона таки потрібна їм? Очі защипало. Дівчина зрозуміла, що насправді хотіла не втекти, а щоб її повернули. І вони прийшли по неї. То їм не все одно? Вона зробила кілька кроків уперед. Ліхтар засліпив їй очі, і дівчина затулилася долонею від світла.
   — Лізо? Ти тут! Лізо!
   Мама бігла до неї щодуху, тато ледве встигав за нею. У мами було заплакане обличчя.
   — Слава Богу, Лізо! Ми тебе знайшли! — Вона міцно обіймала Лізу. Тато мовчки стояв поруч. — Ходімо додому?
   Ліза мовчала й дивилася з-під лоба на маму. Батьки були зовсім несхожі на себе. Вони нарешті її зрозуміли? Може, якщо повернеться, все буде по-іншому? Дівчина здригнулася: з боку моря повіяло холодом. А вдома тепло й можна буде зробити собі гарячого шоколаду… У животі одразу підступно забулькало при думці про шоколад. Ліза глибоко вдихнула і здалася:
   — Добре.
   Усю дорогу мама міцно тримала Лізу за руку, ніби боялася, що вона знову втече. Тато йшов поруч і час від часу гладив дівчину по голові. Вони поводилися так само, як після того випадку… Хоча ні, тоді вони були ще більш налякані. І вона сама була налякана не менше. Її одразу забрали зі школи і наказали нікому нічого не розповідати:боялися, що історія набере розголосу. Півроку домашнього навчання і психологів, потім — літо, потім ще півроку і врешті — довгоочікуваний переїзд до моря. Батьки вірили, що тут можна буде жити спокійно. Чому школа тут була зовсім інша? Ліза здригнулася. Просто тут не булоїї.Тієї, хто б за неї заступився. Тієї, хто б її захистив, прийняв, як свою. Чому тут не було нікого, кому можна було б довіряти? Тільки море, Білий Кит і ще — Аня… Чому батьки так швидко забули, як обіймали її і щовечора казали, що захистять її від усього світу? Вони стали злими, Туманівка їх змінила, виснажила. Мама стала частіше зриватися, а тато — замикався в собі. Вони сварилися з нею і між собою. І щоразу важче було знайти шляхи примирення чи навіть бажання знову заговорити. Але зараз… Зараз вони знову були тими, з ким хотілося поділитися. Ліза міцніше стискала мамину руку. Невже все буде добре?
   Але вдома все повернулося на свої місця. Мама стала нервувати й підвищувати голос, а батько мовчки стояв поруч, підпираючи стілець. Між ними знову виросла стіна, і хоч би як вона цього не хотіла, зі стіною було краще. Ліза опустила погляд і слухала у піввуха. Однаково, що їй скажуть, — нічого нового вона все одно не почує.
   — Про що ти думала, Лізо? — Обхопила голову руками мама. Вона сиділа на стільці й пила валеріанку.
   — Я просто плавала, — знизала Ліза плечима. Хоч би що вона сказала, її все одно не почують, то яка різниця? Нащо виправдовуватись?
   — А якби ти потонула? — схлипнула мама. — Вночі купа­тися небезпечно!
   — Ні, — хитнула головою дівчина. Наче мама забула, що вона плаває як риба. Навіть смішно. — Ти ж знаєш, що я добре плаваю.
   — Тонуть саме ті, хто добре плаває! — Чимдалі більше заводилася мама. Відповіді доньки її тільки розпалювали. Невже вона не розуміє, що так не можна? Як до неї достукатися?
   Жінка глибоко вдихнула і спробувала говорити спо­кійніше, але голос підводив її, постійно зриваючись то на крик, то на шепіт:
   — Лізо, ти нас знову налякала! А якби на тебе напали? Знаєш, скільки хворих людей у такий час ходить вулицями? Якби з тобою щось сталося? Що з тобою? В тебе в головівзагалі порожньо? Я думала, ти порозумнішала! Той випадок тебе нічого не навчив?!
   — Але нічого ж не сталося! — Ліза скривилася. Мама сама казала ніколи про це не згадувати, і сама ж порушувала власні слова. Як їй вірити після цього?
   — Нічого не сталося? — вперше подав голос тато. За його­­ показним спокоєм причаївся гнів, який ладен був щомиті вибухнути. Він підійшов ближче, горою нависаючи над ­Лізою. — Я бачу, ти нічого не зрозуміла, — чітко карбував він кожне слово. — Ти втекла з дому! Змусила нас хвилюватися. Мама так плакала, що я не знав, як її заспокоїти! А ти кажеш — нічого не сталося! Я бачу, тобі дуже добре живеться. — Тато став витягувати ремінь із джинсів. — Тоді я тобі нагадаю, що буває з тими, хто не слухається батьків.
   — Тато, не треба, — стиснулася від страху Ліза. Молодець, дівчино, ти свого досягла. Замість обіймів — ремінь!
   — Не треба було втікати з дому! — батько був невблаганний. — На диван!
   — Я більше так не буду, тату, не треба! — Ліза спробувала сказати те, що зазвичай, але її більше не слухали.
   — Звичайно, не будеш! А як будеш, тобі ж гірше! — Ремінь розітнув повітря з гучним хляскотом.
   — Боляче, тату! Мені боляче, — плакала Ліза. Їй було так шкода себе, шкода свого життя, в якому вона не мала права голосу, шкода, що вона повернулася додому, замість втечі. Від жалю до себе сльози текли рікою. Ремінь ударив ще двічі.
   — А тепер іди до своєї кімнати й подумай над своєю поведінкою. Зрозуміла?
   Заплакана Ліза бігом кинулася нагору і з розгону впала на ліжко. Покарання було болюче, але не занадто. Більше образливе. Тато ніколи не бив із усієї сили. Навіть слідів не залишалося. Сліди залишалися тільки від її власних пальців. Але від цього ставало легше. Проплакавши півночі, дівчина заснула. А коли прокинулася — на тумбочці поряд із ліжком стояв ноутбук. Ліза криво посміхнулася: отримала покарання — можеш повернутися до нормального життя. Чи це для того, щоб більше не втікала? Дів­чина відкрила соціальну мережу й побачила повідомлення від Кита:
   — Я скучив. Тебе нема…
   Дівчина усміхнулася. Він скучив. Як це приємно!
   — Я теж. Сьогодні був жахливий день. Хочу скоріше ­його забути. — Ліза заправила неслухняний кучер за вухо. Мабуть, вона й вигляд зараз має відповідний: запухла, з червоним величезним носом і очима-щілинками — красуня! — Я майже втекла з дому.
   Кит відповів відразу, ніби чекав її повідомлення.
   — Серйозно?
   — Ага. Зібрала речі, вилізла через вікно й на пляж…
   — Ти смілива.
   — Не дуже. Шкодую, що не довела справу до кінця. Мене знайшли. Спочатку я навіть зраділа — вони були добрі. Але коли ми повернулися — знову стали собою. Чому не можна обрати собі батьків? Як у супермаркеті, і щоб там був опис: буде бити чи не буде, кричатиме чи ні. Я б обрала собі когось мирного й доброго… А ти?
   — Тебе били?
   Пальці на мить зависли над клавіатурою. Кит завжди дивився між рядками. Ліза зітхнула і швидко надрукувала:
   — Так. І талісман не допоміг, — вона сфотографувала розмальований камінець і надіслала світлину Киту, однак той наче не помітив.
   — Це низько! Якби я був поруч, я нікому б не дозволив тебе й пальцем торкнутися!
   — Це ти сміливий…
   — Та де там… Батько сьогодні напився і зламав гітару. Ти не уявляєш, який я був злий. Тепер нова мені не світить. А музика — єдине, що було для мене важливе. І ти…
   — Нічого собі! Розумію тебе. Мені мама зранку подерла малюнки. І той, що для тебе, теж… — Дівчина подумала і дописала: — Ти теж для мене важливий.
   — Я так втомився від цього. Втомився, розумієш? Ми живемо у світі, де ми нічого не значимо. Ні-чо-го! Батькам на нас начхати, іншим також. Усім начхати. І ми нічого не можемо змінити.
   — І я, — швидко кивнула дівчина. — Набридло весь час бути винною!
   — Знаєш, іноді хочеться змусити їх пошкодувати. Щоб вони зрозуміли, як нам погано. Це вони винні!
   — Точно!
   — Я довго думав над цим… Хочеш секрет? — Давай, — усміхнулася Ліза.
   — Я знаю місце, де ми можемо бути вільними і ніхто не буде нам вказувати, що робити. Ми будемо прекрасними, і головне — ми будемо разом. І цього легко досягти.
   — Правда?
   — Обіцяю.
   — І що це за місце?
   — Місце, де кити викидаються на берег…
   Ліза прочитала останнє слово і мимоволі здригнулася: її ноги до колін миттєво вкрилися сиротами. Вона подивилася на акваріум. Неони миготіли у прозорій воді. Цікаво, чому саме кити? Чому не дельфіни? Не косатки? Чи косатка — це теж кит? Здається, так. Куди цим акваріумним до китів! Без волі, тільки замкнута прозора клітка та їжаза розкладом. Суцільне безвихіддя. Добре, що в неонів немає мозку, щоб думати над цим.
   Ліза зітхнула й відписала:
   — Звучить страшно, якщо чесно…
   — Ні, не страшно! Це прекрасне місце. Повір! Якщо ти підеш зі мною, я тобі його покажу. Напиши мені, коли будеш готова. Я чекатиму.
   Кит вийшов із мережі, а Ліза ще довго сиділа перед ноутбуком. «Місце, де ми можемо завжди бути разом».Таке справді можливо? Дівчина похитала головою і вляглася на ліжку. У вікні навпроти її очей небо було сіре, як і її життя…
   — Я хочу бути з тобою, хочу, але… — Ліза вкусила подушку. — Якщо ти теж змінишся, коли ми зустрінемося?
   Понад усе на світі вона хотіла побачити Кита і понад усе на світі боялася, що Кит її побачить.
   Розділ V. Слабкий бриз
   Вони спілкувалися вже третій місяць — з кінця весни, але ніколи не називали одне одному справжніх імен. Кит був добрий і розумів її, і в нього теж були проблеми з батьками. Він грав на гітарі і навіть давав послухати свої записи — це було щось неймовірне. Здавалося, він грає тільки для неї. І він так і написав: «Відтоді, як ми познайоми­лися, я граю тільки для тебе». Він був занадто милий.
   Їх познайомив випадок. Уночі після чергової сварки з батьками Лізі не спалося і вона гортала сторінки різних груп у соціальній мережі. На очі потрапила назва: «Мене ніхто не любить». Дівчина клацнула на заставку з картинкою чорного серця й занурилася в інший світ. За півночі вона прочитала безліч історій і дивувалася, які подібні були її почуття та всіх цих людей. Першим бажанням було долучити всіх учасників до друзів і розповісти все, а потім прийшов страх: а раптом вони теж не зможуть її зрозуміти? А раптом теж сміятимуться? Її власна історія здавалася мізерною й вигаданою. Куди їй пхатися зі своїми дурницями, коли ось її однолітка завагітніла й не знає, як сказати про це батькам. Ніхто не зрозуміє, точно ніхто. Ліза вже зібралася закривати сторінку, коли побачила картинку з написом: «Мені немає за що любити життя». Дівчина поставила вподобайку і вийшла з групи.
   Він написав їй ще вночі. Віконце повідомлень світилося синьою одиничкою. Білий Кит. Так незвично. Хоча в соц­мережі можна бути ким завгодно. Вона й сама змінила десяток ніків. Від справжнього імені, про що вона встигла не раз пошкодувати, і до теперішньої Лілі. Ліза знизала плечима, відкрила повідомлення, перейшла на сторінку співрозмовника і не змогла відвести очей від монітора. Там були сотні фотографій китів. Вони заворожували, захоп­люючи своєю величчю. У морі, серед штормових хвиль, у стрибку, у фонтані бризок… Кит писав:
   — Можеш не відповідати, якщо не хочеш. Але я тебе розумію.
   — ? — Ліза надіслала знак питання. Того дня в неї не було настрою заводити нові знайомства. Але наступне повідомлення змусило її змінити думку.
   — Я такий самий. Мені немає за що любити життя.
   Його слова влучили в ціль. Дівчина машинально кивнула й закусила губу:
   — Є таке.
   — Це ти на фото?
   — Я.
   — Ти гарна.
   — Ти перший, хто це помітив, — сумно усміхнулася Ліза. — В тебе прикольний нік.
   — Дякую. Скільки тобі років?
   — 14, — Ліза усміхнулась. — А тобі?
   — 16. Так, я вже трохи застарий.
   Ліза гмикнула. Уява малювала високого хлопця з густим волоссям й чубчиком, що спадає на очі. І зараз він спілкується з нею. Чому? Так дивно… І приємно.
   — Ти смішний.
   — А ти класна.
   Вони листувалися майже кожного дня. Дівчина швидко звикла до нового друга. Нудьгувала, коли він довго не з’являвся, чекала його повідомлень. Їй здавалося, вона відчуває його настрій, навіть по той бік монітора. Ось він пише: «привіт» і усміхається, а зараз каже, що все добре, хоча насправді йому дуже сумно. Спочатку вона ще переймалася їхнім листуванням: хтозна, хто сидить по той бік монітора. Але коли вона вже майже з’їла себе, страждаючи від анонімності співрозмовника, Кит надіслав своє фото. Щоправда, зі спини. Він стояв напроти вікна і дивився на сонце, яке котилося за горизонт. Темне волосся, спортивна фігура, плетений шкіряний браслетик на руці, а з кишені джинсів визирає брелок із футбольним м’ячем. Після цього Ліза вже не сумнівалася. Вона розуміла Кита — сама приховувала своє обличчя. Але його образ став трохи ближчим. Вона навіть купила собі такий самий браслетик і довго не наважувалася розповісти про це, а коли врешті зважилася — Кит сказав, що загубив свій, і ще й додав містики, що це його браслет сам її знайшов.
   Кит став її найулюбленішою загадкою! Він не був схожий на тих диваків, що виписували їй чи не щовечора, домагаючись знайомства. Вони сипали дурними жартами, скочувалися до туалетних з’ясовувань стосунків, писали з по­милками. А Кит… Наче принц із іншого світу. Освічений і розумний, він єдиний писав кожне слово повністю й ніколи не забував поставити жодного розділового знака. ­Його старанна правильність видавалася щирою й справжньою — наче він по-іншому не вміє. Кит рідко надсилав смайлики і ніколи — жартівливі картинки. Однак поряд із його вихованістю жив бунтарський характер — сварки з батьками та гітара. Кит виявився справжнім дивом! А ще — він був цілковитою протилежністю однокласникам і батькам. Він умів слухати й чути. Тому Ліза йому відкрилася. А він не став повчати чи мудрувати, а просто написав:
   — Я тебе розумію.
   Усього три слова. Виявляється, для щастя їй треба було так мало! Раніше їй ніхто такого не казав. Та і стосунки з хлопцями були іншими. У школі їй більше подобалося дружити, ніж розсилати записочки чи розглядати об’єкти пристрасті в люстерко… Однак секрет із минулого в неї залишився — її особливий спогад. Тоді їй було майже одина­дцять. Вони саме приїхали з батьками на море. Із сьомої ранку й до десятої Ліза належала собі й морю. Потім — доводилося повертатися у квартиру, яку вони винаймали у привітної подружньої пари, читати все поспіль із великої бібліотеки господарів. Особливо Лізі подобалися міфи та легенди про море. А потім — о п’ятій повертатися до моря. А о пів на восьму — облившись прохолодною водою, набраною господинею у великі мідниці, покривившись від запропонованої риби (рибу вона досі терпіти не могла) і нашвидкуруч з’ївши гречану кашу, — дівчина збиралася на вулицю.
   Просто перед домівкою розташувався просторий майданчик, зусібіч оточений деревами. Там було багато дітей, але головне там був він — Антон. Старший за неї на два роки, йому було вже тринадцять, високий, світловолосий, блакитноокий. Ліза з першого погляду зрозуміла, що він їй страшенно подобається. Тому перед кожною прогулянкоювона старанно чепурилася — надягала спіднички й просила маму заколоти їй блискучі метелики на голові, а ще ро­зпускала волосся — своє головне багатство. І, виявилося, недаремно. Антон її помітив. Інакше й бути не могло! Улюбленою грою у дворі були козаки-розбійники, звичайно ж — хлопці проти дівчат. Дівчатам щастило, і вони перші грали за розбійників — збиралися в купку, вигадували суперскладний пароль, а потім — із вереском розбігалися врізнобіч. Ліза пам’ятала, як їй здавалося, що вона не бігає, а літає — адже саме за нею кинувся Антон. Хлопчаки завжди вибирали собі по одній жертві. Вони оббігли гойдалки й карусель, потім Ліза піднялася нагірку і з’їхала з неї, але Антон у два стрибки дотягнувся до неї і рвучко притиснув до себе.
   Як же їх тоді труснуло — здавалося, все тіло пронизало електричним струмом! Блондин не випускав її з обіймів до кінця гри, казав, що це її покарання. Він не промовив ані слова, і вона теж мовчала. Навколо шелестів вітер у кронах дерев, ноги здіймали куряву, дівчата верещали, коли їх «катували», випитуючи пароль, а Ліза з Антоном просто сиділи внизу гірки. Це був найкращий вечір у її житті. Потім мама покликала її додому, а за кілька днів вони виїхали з міста. Антон залишився для неї світлим образом у спогаді, зараз вона навіть не згадала би його обличчя, але тепло того вечора назавжди залишилося з нею, як і тепло його рук.
   Потім, як завжди буває після літніх канікул, — повернення до школи. Ще за два роки — та історія, через яку їм довелося переїхати до Туманівки. Тут образ Антона майже витіснив Макс. Але він був поза межами досяжності — щось на кшталт кумира, якого хоч і можеш бачити по телевізору, але знаєш, що між вами стіна або навіть ціла прірва. З Китом усе було по-іншому. Лізі здавалося, що це справжні дорослі почуття, й вона страшенно пишалася собою. Вона з головою пірнала у світ віртуального спілкування і щоразу з величезним зусиллям змушувала себе повертатися назад. Своєю, хоч і віртуальною, присутністю в її житті Кит допомагав терпіти постійні причіпки батьків і сварки з однокласниками. Диво, що такі, як він, узагалі існували. Особ­ливо в її житті.
   Ліза доїла пачку шоколадних цукерок і з жалем розжувала останній горішок. Такі спогади можливі тільки під шоколад. Все-таки ті горішки — це смакота! Вона підвелася з ліжка, на якому провалялася весь ранок в обіймах із солодким, і увімкнула радіо. Настрій у дівчини був грайливий. Вона наспівувала щось собі під ніс, танцювалай навіть влаштувала генеральне прибирання у своїй кімнаті, що неабияк здивувало маму. Здається, вона більше не сердилась. Коли мама усміхалася, жити було легко і приємно. Наче сонце, що виходило з-за хмар. От якби так тривало завжди! Ліза поцілувала її в щоку і втекла на море, де вже на неї чекала Аня.
   — Ти видаєшся щасливою. — На солом’яному капелюсі вітер тріпав довгі рожеві стрічки. Лізі відразу захотілося їх торкнутися, і вона сховала руки за спину.
   — Правда? — почервоніла дівчина. Їй здавалося, що в неї написано на лобі великими літерами: «ЗАКОХАЛАСЯ».
   — Про хлопця думаєш?
   — Ще чого, — пирхнула Ліза якомога байдужіше, стиснувши камінець-кита в кишені. Вона постійно носила ­його із собою, хоч би куди йшла. А потім, подумавши, додала: — Так.
   — Кохання — це прекрасно. — Жінка трохи стиснула підлокітники. — Особливо взаємне.
   — А як зрозуміти, що закохалася?
   — Буває так, що люди розуміють це надто пізно. А як зрозуміти відразу… Ти пам’ятаєш свій найяскравіший ­спогад?
   — Пам’ятаю. Але він не зовсім хороший. Я пам’ятаю, як провалилася під лід. У нас щороку взимку замерзало озерце неподалік від дому. Мені було сім чи шість — не пам’ятаю точно. Було моторошно, холодно й дуже страшно — дух захопило, та мене відразу ж витягли. Хіба це схоже на любов?
   — Від справжнього кохання в тебе може перехопити дух від одного погляду. Це дуже сильні емоції. Гадаю, сильніші за все інше.
   — Цікаво, — протягнула Ліза. — А у вас… — Дівчина помітила суворий погляд і виправилася: — В тебе… була справжня любов? Напевно, це було чудово?
   Аня похитала головою і усміхнулася, але її усмішка була гіркою. Вона дивилася вдалину:
   — Я була старша за тебе, коли по-справжньому закохалася. Він був набагато молодший, але це нас не зупинило. Зате всі інші були проти, його батьки, мої батьки, наші друзі, весь світ… Моя любов скінчилася, так і не встигнувши по-справжньому розпочатися. І це було дуже болісно. — Жінка скривилася. — Але я її ніколи не забуду.
   — Це ж добре? — Ліза погойдувалася з п’яти на носок. — Я десь читала, що спогади — це ми самі. І без них просто були б ніким. Це так?
   — Не зовсім, — похитала Аня головою. — Деякі спогади хотілося б забути назавжди.
   — Вибачте… Тобто пробач, — пробурмотіла Ліза. — Я не хотіла.
   — Нічого, ти не винна.
   — Цікаво, чому найчіткіше я пам’ятаю погане? Навіть якщо силою себе змушую згадувати тільки хороше, все ­одно­ погане буде яскравішим — я ніби переживаю його знову і знову. Як із цим боротися?
   — Для цього в тебе є все життя — щоб самій створити найкращі спогади, які затьмарять усе погане з минулого. Минуле не можна стерти, але біль можна трохи притлумити, — у Ані злегка затремтів голос. — Хоч і не стерти. У дитинстві я думала, що це погано, але зараз розумію — що це на щастя. Ми щасливі, що можемо пам’ятати. Особливо — те погане. Щоб ніколи не повторити його, якщо це від нас залежатиме.
   Аня говорила загадками, але Лізі здавалося, що їй важко. Вона підійшла ближче:
   — Мені здається, що ти дуже сильна.
   — Сила дається не відразу. Не просто так. За все треба платити. Плата за силу — завжди складне випробування.
   — Якщо я впораюся, стану сильнішою?
   — Звичайно, станеш. Але я не думаю, що ти зараз слабка.
   — Але я терплю. Нічого не відповідаю. Не можу за себе постояти. У чому тут сила?
   — У тому, що ти не здаєшся. Тобі страшно, але ти щоразу зустрічаєшся зі своїм страхом віч-на-віч. Одного разу він не витримає.
   — А ти зустрічалася зі страхами?
   Аня кивнула:
   — Так. Майже щодня. І в результаті вирішила втекти. Але мені це не вдалося. І моя втеча тепер зі мною до кінця життя.
   — Отже, втекти не вийде…
   — Ні, — похитала жінка головою. — Але в тебе все життя попереду. Не варто від нього бігати, а то не встигнеш здійснити щось дуже важливе.
   — Як ти?
   — Як я.
   Сонце зайшло за горизонт. Зліва небо було густого світло-сірого кольору. Здавалося, це був щільний туман, м’який на дотик. Небо злилося з морем у сірому мареві. Посередині ще було видно вузьку темно-синю смужку, що розділяла молочно-синю воду й темно-рожеве небо. Трохи вище воно було помаранчеве, потім світло-жовте та прозоро-воскове, переходячи в сіро-блакитне.
   — Іноді мені здається, що я — сонце, — повільно про­мовила Аня.
   — Тому, що теж можеш зігріти? — припустила Ліза.
   — Тому, що скоро закочуся за горизонт. — Жінка трохи нахилилася вперед. — Не зважай, це всього лише старечі нісенітниці.
   Ліза усміхнулася. Аня була дивна, але в її словах бриніло щось особливе, вона не могла зрозуміти, що саме. Розгадка була поряд — от-от схопиш її за хвіст, але вона враз вислизала. Може, це гра? В сонце і…
   — Тоді я буду зіркою, — запропонувала дівчина.
   — Далекою й холодною?
   — Ні, — похитала дівчина головою. — Отою, що біжить по небу. Отою, на якій загадують бажання. Ось ти, що б ти загадала?
   Жінка подивилася вгору, а потім перевела погляд за горизонт. Море здавалося залитим молоком, спокійним й умиротвореним. Ще вище в сіро-блакитному шовку показавсятонесенький серп півмісяця.
   — Що загадала? — повторила замислено. — Знаєш, це не має жодного значення…
   — Як не має? — обурилася Ліза. — Якщо бачиш зірку, що падає, і встигнеш загадати бажання — воно здійсниться.
   Аня гірко усміхнулася:
   — Безглуздо сподіватися на зірки. Навіть на такі гарненькі, як ти. — Жінка вмостила підборіддя на долоні й додала глибокодумно: — Потрібно самому виконувати свої бажання, інакше ти так і залишишся наодинці зі своїми мріями.
   — А як же диво? — пошепки запитала Ліза. — Адже бажання здійснюються дивом!
   Жінка кліпнула, потім ще і ще, ніби збиралася заплакати, але її очі залишалися сухими. Вона кашлянула, наче прочищаючи горло, й удавано-весело запитала:
   — Тоді чому б тобі не стати цим дивом? Для себе, для своїх рідних, для друзів? — З кожним словом голос Ані набирався бадьорості. — Лишень уяви, ти — диво! Класно звучить?
   — Класно, — погодилася Ліза. Вона обійняла себе за плечі. Бути дивом, мабуть, дуже добре. Дівчина спостерігала, як смуга між небом і морем повільно чорніла. У голові промайнула грайлива думка. Ліза всміхнулася їй, смикнула себе за кінчик коси й запитала:
   — А ти виконувала чиїсь бажання? — подивилася вона на Аню. — Знаєш, ти схожа на фею-хрещену. — Дівчина вдала, що вимахує в повітрі чарівною паличкою. — Дуже сучасну.
   Жінка весело розсміялася, відкинувши голову назад так, що її капелюх злетів із голови. Дівчина швидко підняла його, повагалася, чи не одягнути Ані на голову, і врешті поклала його жінці на коліна.
   — Дякую-дякую, — відсміявшись, жінка провела кінчиками пальців по краєчках капелюха. — Добре, що не на Того-Кого-Не можна-Називати[3]! — кумедно порухала ніздрями. — Але для того мені довелося б відрізати собі носа, а він мені надто дорогий.
   Ліза пирснула в кулачок. Бути без носа Ані б точно не личило.
    — То кажеш — фея? — Жінка насунула капелюха й сплела пальці в замок. — Що ж… Мене так називали, і не раз. А от бажання… Іноді досить просто опинитися в потрібному місці в потрібний час. Можна просто вислухати когось, і ти вже зробиш його щасливішим. Є секрет, — змовницьки притулила вона палець до губ. — Умієш берегти секрети?
   Дівчина швидко кивнула.
   — Гаразд. Тоді слухай уважно! — стишила жінка голос, додавши йому таємничості. — Якщо раптом ти побачиш когось і йому буде потрібна твоя допомога, допоможи. Ти будеш для нього отією феєю або здійсненням бажання.
   — А як зрозуміти, що це саме я?
   — Легко. Ти повинна слухати своє серце.
   — Але що я можу? Мені тільки чотирнадцять, і в мене нічого немає. Ось, наприклад, я побачу безпритульного собаку і відчую, що повинна допомогти йому. Я дуже люблю собак і завжди хотіла цуценя. Але як? Якщо я приведу його додому, нас виставлять за двері. А віддати в притулок… Я чула — там тваринам дуже погано.
   — Ти можеш принести йому їжу. Вдома в тебе що-небудь точно знайдеться. Повір, їжа для бродячого собаки — це вже чудо. Особливо, якщо її принесе людина. Йому не доведеться за неї битися і боротися або чекати, сидячи ­біля магазину.
   — Та чим може допомогти їжа?
   — Вона подарує йому ще кілька днів життя. Особливо в холод. Улітку голод здолати простіше. Для бродячого ­собаки це вже багато.
   Ліза уявила, з яким апетитом буде ковтати великий кудлатий песик принесений обід, і кивнула:
   — Добре. Із собакою все просто. А з людиною? Як я можу допомогти комусь, кого навіть не знаю? Якщо я запропоную їжу, не думаю, що мене зрозуміють.
   — Ти забула, про що я тобі щойно розповідала? Не обо­в’язково щось робити, допомога може бути й у звичайному мовчанні.
   — Тобто просто помовчати?
   — Людині важливо знати, що вона не самотня. Самотність — це найбільший страх кожної живої істоти.
   — Ти теж цього боїшся?
   Аня здригнулася:
   — Ні, вже давно не боюся.
   Ліза підійшла ближче і поклала руку на плече жінки:
   — Ти не одна.
   Місяць набув теплого жовтого відтінку й засвітився, ніби маленька лампочка. Темно-синє море, чорна смуга й темно-сіре небо. Зліва від місяця — маленька зірочка. Море перетворювалося на небо і навпаки. Вночі море і небо завжди ставали одним цілим.
   — Мало не забула — це тобі. — Дівчина поклала на коліна Ані маленький тканинний мішечок. У блакитному небі літали птахи — маленькі чорні розчерки, ніби хтось розписував ручку.
   — Що це?
   — А ти відкрий і побачиш, — усміхнулася Ліза.
   Жінка погладила тканину й потягнула за шнурок. З мішечка висипалися черепашки різної форми, світло-зелені круглі скелети морських їжаків, панцири крабів, перламут­рові половинки мідій, кольорові камінчики й білі шматочки вулканічної пемзи.
   — Це мої скарби. — Дівчина дивилася в море. — Я знайшла їх тут. Уранці після відливу можна було знайти навіть морську зірку. Я збирала їх, забиралася на корабель у глибині пляжу і розмовляла з морем, хвилями і вітром. Це як листи від моря, адресовані тільки тому, хто їх знайшов. Ну, тобто мені, — потягла себе за косичку дівчина.
   — Чому ти їх віддаєш? — Аня заворожено перебирала скарби, дбайливо погладжуючи опуклості на мушлях.
   — Думаю, море надсилає листи всім, — заговорила Ліза змовницьким тоном. — Це як розмова, просто замість слів — камінчики й мушлі. Море — живе, пам’ятаєш, це ти мені сказала… Тому й хоче відповісти. А знаєш, що найцікавіше?
   — Що?
   — Розгадувати — що саме воно відповіло. Тепер, якщо тобі буде сумно — ти можеш взяти морські листи й розгадувати їх, це ж добре, еге ж?
   Аня мовчала, але дівчина відчувала, що в цьому мовчанні було більше вдячності, ніж у будь-яких словах.
   Розділ VI. Помірний бриз
   До дня народження Лізи залишався ще тиждень, а подарунок уже чекав її на пошті. Батьки чомусь вирі­шили подарувати його заздалегідь. Звісно, вони могли б і самі забрати пакунок, але мама просто вручила Лізі документи. Мабуть, ще не до кінця вибачила їй невдалу втечу, хоча й розмовляла вже не крізь зуби й усміхалася. Чи просто було шкода грошей. Чи шкода саму Лізу? Зрозуміти маму було важко відтоді, коли вони перестали ділитися таємницями. Останню таку розмову два роки тому Ліза пам’ятала добре. Надто добре, щоб забути. Тоді йшов дощ. Дощ завжди був найкращим часом, щоб ділитися таємницями. Мама дивилася якийсь серіал. Здається, «Гру престолів». І була трохи роздратована, коли Ліза відволікла її — серія саме добігала кінця і довелося зупинитися на найцікавішому.
   — Мам, я хочу поговорити.
   Раніше треба було просто сказати ці слова, і вони діяли, наче помах чарівної палички: мама відкладала всі справи, і неважливо — були в неї руки в милі, бо Ліза застала її під час прання, чи в борошні — під час замішування тіста. Ці слова означали, що мама зараз належатиме лише їй одній. Тому треба було зважитися сказати тількиці чотири слова. Далі все йшло простіше. Мама уважно слухала, ніколи не чіплялася до слів і не перебивала, поки Ліза не виговориться. Мабуть, із віком такі розмови просто втрачають сенс…
   — Кажи, — склала руки на грудях мама. І хоч вона зараз не скидалася на маму-яка-завжди-вислухає-і-зрозуміє, ­Ліза повела далі:
   — У мене проблеми…
   — Я слухаю, Лізо! — уважно подивилася на неї мама.
   Дівчина посовалася на стільці:
   — Мам, мені тут недобре.
   — Перші півроку ти не скаржилася, — скептично гмикнула мама. — Що цього разу?
   — Тому, що мені не треба було ходити до школи, — стиснула кулачки на колінах дівчина. — Мені… Важко з однокласниками. Вони мене не розуміють або не хочуть ро­зуміти.
   — Знову одне й те саме! Ти не можеш весь час сидіти вдома, тобі треба ходити до школи й закінчити її! А потім буде університет. Як ти там упораєшся? І взагалі — хіба тут немає інших дітей? — звела мама підборіддя. — Ще знайдеш собі друзів!
   — Вони мене не приймуть, я знаю, — похитала дівчина головою. Мама не розуміє. Чому?! Чи… Вона просто не хоче розуміти?
   — То, може, річ не в них, а в тобі? — Жінка встала й підійшла до вікна. — Ти хоч щось для цього зробила?
   — Ну, так… Пробувала…
   — Слабо вірю. — Обернулась до Лізи спиною мама. — Ти добре знаєш, чому ми переїхали сюди і чого нам із татом це коштувало. — Спина ледь помітно здригнулася. — Поїхати ми точно не зможемо.
   — А мені тоді що робити? — розпачливо стукнула себе по колінах донька. — Я так не можу, ти що — не чуєш мене?!
   — Спробуй влитися! У попередній школі в тебе це виходило надто добре.
   — Мамо, ти не розумієш…
   — Лізо, це ти не розумієш... — Мама обернулася, і дівчина враз збагнула, що розмови не буде. Буде тільки те, що скаже мама, і начхати їй на те, що турбує доньку.
   Жінка підійшла ближче і підвищила голос, розмахуючи руками:
   — Ці твої проблеми — це просто тьху! Булька з носа! ­Коли ти думатимеш, що в тебе все погано, згадай про тих, у кого немає того, що є в тебе. Немає батьків, і вони живуть в інтернатах. Немає мобільних, кишенькових! Нічого немає!
   — Це не допоможе… — тихо відповіла дівчина.
   — А як щодо тих, хто не може бачити чи чути? А ті, хто не можуть ходити? В тебе все це є, Лізо, а ти витрачаєш життя на якісь дурні образи! Що глибше ти копирсати­мешсяв собі, то більше там застрягнеш, розумієш?
   — Ага…
   — От і добре. Іди краще книжку почитай, — кивнула мама і знову повернулася до комп’ютера.
   «От і добре», — подумала Ліза. Мама раптом відсторонилася від неї. Може, їй було страшно після того, що було в школі? Вона тоді дуже злякалася за неї. Мама хоче, щоб вона все вирішувала сама. От і добре! Тоді думати було ­легко. Тодішня Ліза не знала, що вона нічого не виправить і далі стане тільки гірше.
   Однак це було неважливо. Зараз мав значення її новий альбом для малювання. Вона задивлялася на нього на сторінці інтернет-магазину вже не один раз, і якось мама застала її за цим.
   Батьки поводилися надто дивно — останні два роки постійно суперечили самим собі: сварили, а потім дарували подарунки. З перемінним успіхом. Шкода, що день народження лише раз на рік: якби святкувати його частіше, було б від нього набагато більше користі.
   Пошта розташувалася в глухому куті за школою. Ліза з огидою сплюнула під воротами: їй залишалося провчитися тут ще кілька років, а життя вже було нестерпним. Що вони вигадають цього разу? Дівчина обійшла школу і вже збиралася повертати за ріг, коли почула дивні звуки. Схлипування, шморгання носом, голосне дихання і ще щось — бридке, від чого перевертався шлунок. Ліза підійшла ближче і побачила, що одна з близнючок зігнулася майже до землі. Юля чи Маринка? Треба було йти далі, але наступна судома так викривила тіло дівчини, що Ліза підбігла до неї і підтримала за плечі:
   — Тобі погано?
   — Відвали від мене! — Юля видавалася наляканою. Вона швидко витерла губи і хотіла було заступити калюжу чогось зелено-жовтого під її ногами. Вона спробувала відштовхнути Лізу, але ледь не впала і вхопилася рукою за її плече. — Чого вчепилася, жирна? Йди куди йшла! — Її голос тремтів.
   — Кажи що хочеш, але я бачу, що тобі погано, — Ліза згадала слова Ані.
   «Якщо раптом ти побачиш когось і йому буде потрібна твоя допомога, допоможи».
   Що ж… Зараз Юля була схожа не на мучителя, а скоріше на жертву. Ліза повагалася, зітхнула і витягла з наплічника мінералку.
   — Випий, може, полегшає. Це все спека…
   — Яка спека? Що ти можеш знати, дурна курко?
   Близнючка вхопила пляшку і жадібно до неї присмокталася. Шлунок так зводило спазмами, що хотілося сісти на землю і вити від болю. А ця жирна приперлася сюди, щоб учити її життю. Юля витерла рота і втупилася в однокласницю­ дивним поглядом. У ньому було стільки болю, що Лізі на мить стало шкода близнючку. Вона навіть не повірила собі: їй шкода одну зі своїх мучительок? Чого б це? Але зараз, коли Юля мовчала, вона видавалася звичайною дів­чиною з купою проблем за спиною. Вона теж дивна. Просто по-своєму.
   Дівчина не відводила погляду і помічала дедалі більше. Сьогодні Юля не була схожа на звичайну себе: без макіяжу, червоні очі, мішкуватий одяг, майже такий, як і в неї, суха шкіра обличчя. Може, їй потрібна допомога? Може, за інших обставин вони навіть подружилися б? Може, зараз? Ліза простягнула руку за пляшкою, але майже одразу її відсмикнула, рвучко обернулась і швидким кроком, майже бігом подалася в інший бік.
   Юля від несподіванки обернулася: чого це вона? Але ­відразу все зрозуміла і скривилася: до неї поспішала ­Маринка.
   — Ти де була? — випалила сестра, боляче хапаючи за руку.
   — Мені стало погано, — відповіла Юля і потерла чоло. — Дурна спека. Тепловий удар, чи що… Як почало нудити — капець. І голова досі болить.
   — Ясно. А жирна тут що робила? Чи вже подруги не розлий вода? — останні слова Маринка майже прошипіла.
   Перед очима наживо постала сценка, коли вона вперше пожартувала над Лізою. Новенька тоді дала списати Сашкові домашнє, і рудий щебетав, що буде за це носити Лізу наруках. Як же вона тоді розлютилася! Вона мусила щось зробити! Не тямлячи себе від ревнощів, близнючка перевернула свій пакет із вишневим соком новоспеченій суперниці на сорочку. Вона навіть вибачилася, але механізм уже був запущений. Ліза сама винна, треба було дати їй здачі, чи перекинути свою тарілку їй на голову, чи бодай щось сказати! А вона мовчала, дивилася своїм телячим поглядом — і мовчала. А потім ходила так весь день — із плямами. Здається, Данило назвав її задрипанкою, коли вона сіла біля нього на наступному уроці. Потім у голову запало прі­звисько «жирна». Хоч і притягнуте за вуха — насправді одно­класниця не була аж такою товстою. Але дурний жарт чомусь спрацював: прізвисько приклеїлось намертво, а Ліза зі звичайної однокласниці перетворилася на постійний об’єкт цькування. Маринка ніколи не шкодувала про свій вчинок. Ніхто не смів зазіхати на її Сашка! Ніхто! І тепер ця жирна лізе до сестри! Мало їй?
   — Думай, що говориш! — пхикнула Юля. — Вона просто дала мені води. От курка дурна, вчепилася чомусь…
   — Тебе саму лишати не можна, — з полегшенням усміхнулася Маринка й узяла сестру під лікоть. — Одразу всякий непотріб чіпляється! Ходімо додому, мама таке кубете[4]­спекла — закачаєшся!
   — Я щось не хочу, — ледь хитнула головою Юля. Ще один такий напад вона точно не витримає.
   — Ой, припини! Ходи, від одного шматка нічого тобі не буде! — Маринка схопила сестру за руку. Юля намагалася встигати за близнючкою, але ледве пересувала ноги. В колінах усе ще відчувалася слабкість, вони згиналися за кожним кроком. У роті було гидко й гірко — не допомогла навіть Лізина вода. Але це було не так страшно. Мамине кубете… Зараз вона поїсть трішки. А потім, коли ніхто не бачитиме, доїсть усе. Юля перевела погляд на свої руки: лак на нігтях був обкусаний і здертий. Треба сьогодні замалювати, а то Марина знову почне діставати. Більше вона собі пальці в рота не запхає. На цій думці шлунок знову засудомило. Юля стиснула зуби. Треба щось інше. В аптеці скаже, що мама просила купити. Разом із сечогінним і проносним купить якихось таблеток для годиться. Тільки недорогих. Дівчина підбадьорливо усміхнулася до себе. А жирна нікому не скаже, не посміє сказати!
   У цей час захекана Ліза вже добігла до спортмайданчика. Біля баскетбольного щитка двійко спітнілих хлопців по черзі підбігали до кошика і високо підстрибували, забиваючи м’яча зверху. До випадкової глядачки їм було байдуже. Дівчина дивилась за впевненими чіткими рухами гравців і намагалася втишити дихання. Добре, що вона вчасно побачила Маринку. Близнючка ніколи не ску­пилася на слова і могла геть зіпсувати день. І чого вона полізла до тієї Юлі? Знайшлася тут добра фея! Забути! Забутивсе, що бачила!
   Стукіт баскетбольного м’яча припинився. Хлопці витягли однакові сірі рушники і жадібно присмокталися до пляшок із водою. Один із гравців привітно кивнув Лізі:
   — Мала, хочеш кинути? Можеш узяти м’яч!
   — Дякую, мені вже треба йти, — відступила назад Ліза. Ще й тут зганьбитися! «Треба йти», — наказала собі дівчина і зробила крок.
   — Ай! — Нога втрапила на щось тверде, і Ліза мало не впала. Вона відступила назад і схилилася над знахідкою: під ногами лежав брелок. Дівчина розглядала металевий футбольний м’яч, причеплений до срібного ланцюжка без ­застібки. Напевно, відірвалася. Ліза взяла брелок до рук. Такий, як у Білого Кита на фото. Як дивно…
   — Де ти це знайшла? — Від несподіванки дівчина підстрибнула і обернулася. За крок від неї стояв Макс.
   — Пробач, я тихо підійшов, — хлопець розгублено почухав голову. — А це моє. Я вчора загубив.
   — Твоє? — Ліза опустила брелок на простягнуту долоню хлопцю.
   — Ага, застібка порвалася. Добре, що знайшовся. Це мій талісман, — усміхнувся Макс.
   — Талісман? — перепитала дівчина. Поруч із однокласником слова важко складалися в речення.
   — Щоправда, він допомагає тільки на футболі. Шкода.
   — Не треба шкодувати, — вихопилося в Лізи. Вона запхала руки в кишені й гарячково стиснула камінець-кита. З ним вона несподівано відчула себе сильнішою.
   — Ти про що?
   — Не треба шкодувати про те, що від тебе не залежить. — Дівчина спіймала себе на думці, що вона зараз говорить, як Аня. Не вистачало тільки, щоб за спиною шуміло море. То он воно як — радити щось іншим. Цікаво…
   — Ну, ти загнула…
   — Одна моя знайома — вона, правда, дивачка, але це навіть весело, — казала мені, що ми самі можемо змінювати своє життя.
   — Скажеш теж, — Макс реготнув. — Змінювати життя. Як круто звучить! А ти своє змінюєш? — Він побачив, як Ліза миттєво змінилась на обличчі. — Я цей… Не те мав на увазі…
   — Тоді що?
   З-за будинку школи вигулькнуло сонце, і його промінці впали на волосся дівчини. Брюнет задивився на сонце і несподівано промовив:
   — У тебе сонце у волоссі…
   Ліза зашарілася. Сонце у волоссі. Неочікувано для Макса. Раптом її осяйнуло. Кит завжди називав її сонячною. То, може, Макс — це і є Білий Кит? Щоки несподівано спалахнули.
   — Мені час, пошта скоро зачиниться. Па!
   — Па, — затулив очі долонею розгублений Макс. Що на нього найшло? Але на мить йому здалося, що ця дівчина справді купалася в сонці. Не схоже на нього. Завібрував телефон. Викликала мама. Хлопець стиснув зуби. Напевно знову посварилась із батьком і проситиме, щоб він став на її бік. Сонце знову сховалося за будинок. Думки теж одразу стали сірими. Їхня родина вже давно дала тріщину. Мама звинувачувала батька в його постійних роз’їздах, а батько відповідав, що мусить бодай якось крутитися в тому житті. Для нього родина означала статки, можливість мати все, а мама просто хотіла, щоб він був поруч. Та й сам Макс теж. За останній рік вони бачилися двічі — на Різдво і на Великдень, та й то поспіхом, мигцем. Хіба за два дні встигнеш відновити родинну любов? Так, батько ні в чому не відмовляв — футбол, онлайн-курси мов, гітара — хоч би що захотів син. Макс скуйовдив волосся. Коли маєш усе, чомусь нічого не хочеться. А для того, аби щось змінити, — сонця замало. Хлопець стиснув брелок у руці. Здається, він забув їй подякувати. Зробить це наступного разу. Макс пішов у бік домівки, розтягуючи дорогу. В навушниках грало щось оптимістично-настроєве. Подібне до сонця.
   Тільки-но хлопець зник із поля зору, Ліза видихнула. Серце калатало, як навіжене. У піднесеному стані отримала альбом на пошті, ледь устигнувши до закриття. Невдоволена поштарка щось бурмотіла про те, що її роботу ніхто не цінує і вона не повинна обслуговувати малоліток у позаробочий час, але Ліза все пропускала повз вуха. У дівчини в голові крутилася найбільша загадка її життя і відповідь, яка одним рухом перекидала все догори дриґом. Білий Кит — це Макс, Макс — це Білий Кит. Не може бути! Чи може?
   Ліза йшла додому, подумки перебираючи всі факти, як намистини. Чорне волосся в Макса, на фото Кита — теж темне волосся, хоч і погано видно колір через сонце. І тут знову сонце! Макс теж розумний і говорить схоже. Футбол — обидва грають у футбол. Ось лише про гітару нічого не відомо. Як би це запитати в Макса? Чи, може, одразу написати Киту? Дівчина нервово розсміялася і затулила собі рота. Цікаво, що буде, якщо вона просто напише йому: «Привіт, я знаю, хто ти». Він відкриється? Чи, може, кращене треба? Може, він поки не хоче відкриватися, а її дурна цікавість усе зіпсує? Ліза застогнала. Чому все так важко? Стільки всього сходиться!
   Ліза не пам’ятала, як дійшла додому і скільки часу сиділа із ноутбуком, поїдаючи все, що потрапило їй під руки, і розглядаючи фотографію Кита. Вона втоптала всі свої запаси шоколаду й цілу гору хрустких грінок, умокаючи кожну в банку «Нутелли», і навіть не помітила смаку. Голова пухла від несподіваних відкриттів. Брелок був такий самісінький! Вона кілька разів перечитала слово «сонячна», яке постійно писав Кит, щоразу переконуючись у своїх підозрах. Дівчина не стрималась і написала величезне повідомлення, але замість того, щоб надіслати, — стерла його. Їй треба було чимось відволіктися. День видався надто дивним. Юля, Макс, Кит, альбом…
   Точно! Ліза згадала про свій подарунок і витягла з конверта альбом. У тому, що вона хоче зараз намалювати, дів­чина ні на йоту не сумнівалася. Цілий вечір вона просиділа над альбомом із висолопленим язиком, а коли нарешті ­закінчила, ще довго роздивлялася малюнок під світлом від лампи. Тулуб кита, що від половини переходив у тіло темноволосого хлопця. Обличчя затуляла хвиля. Надто рано було робити висновки. Але сьогодні в неї був чудовий настрій, вперше за довгий час.
   Дівчина загадала про Аню та її слова. Може, таки її правда і з однокласниками не все втрачено. Може, вона просто опинялася не в тому місці і не в той час. А в її мучителів — власні скелети у шафах? Може, Туманівка все ще має шанс? Аня, Аня, Аня… Треба щось намалювати для неї. Море! Це точно буде море, адже саме через море Аня тут. І намалювати її саму. Тільки без візка, візок чомусь вона не дуже любить, хоч і говорить зворотне. Дивні дорослі завжди все ускладнюють. Усміхнена Ліза малювала ще півночі, аж поки очі не стали злипатися. Малюнок вийшов недовершеним, але в цьому була своя магія. Він був наче живий, і Аня видавалася справжньою. Може, треба дати собі ще одну спробу все змінити? Стосунки можуть і налагодитися. Вона спробує. Все-таки Макс мав рацію: радити легко. Може, на все хороше потрібен лише час.
   Розділ VII. Свіжий вітер
   Ліза так і не встигла збагнути, хто її штовхнув. Вона розгублено змахнула руками, наче птах, захоплений зненацька мисливцями у власному гнізді, і, замість того щоб злетіти, впала в багнюку. Вузький провулок за продуктовим завжди залишався в густій тіні, тому калюжі тут довго не висихали. Вчорашній нічний дощ по вінця наповнив спраглу землю, перетворивши її на масне багновисько. І навіщо тільки звернула туди? Скоротила шлях? Дівчина спробувала підвестися, але неслухняні ноги роз’їжджалися врізнобіч — годі втримати рівновагу.
   — Сюди, сюди дивися! — Сашко тикав телефоном прямо їй в обличчя. Він підкотив штани до колін і, безперервно клацаючи затвором камери, наче дзьобом, скидався на довгоногого рудого бузька. Ліза відчувала себе жабою. Ось зараз він нахилиться й боляче дзьобне її просто в обличчя. Хлопець зробив крок до неї, і дівчина затулила обличчя руками. Близнята розчаровано пхикнули.
   — Який у цьому сенс, якщо її жирної пики не видно? — обурилася Маринка. Вона дбайливо розправила мереживні оборки на короткій джинсовій спідниці й узяла сестру під лікоть. Акуратно промальовані вії піднялися й тут же опустилися. Близнючка кокетливо дивилася на Сашка, адже він усе робив тільки для неї. Недарма ж вона всі вуха йому протуркотіла, що в неї від самого ранку був поганий настрій.
   Юля зробила крок назад. Якщо рудий стрибатиме — бруд певно потрапить і на її новенький квітково-рожевий комбінезон. Ліза мала жалюгідний вигляд, борсаючись у болоті. На мить в очах близнючки промайнуло щось подібне до жалості, але вона швидко потрусила головою, відганяючи непрохані почуття. Зараз їй точно не до цього. Смійся, поки не захочеш ревіти. Треба бути, як усі, — згадай бодай щось смішне! Чи хочеш на місце жирної? Ліза сама винна. А в тій своїй брудно-зеленій футболці навіть трохи схожа на жабу. Юля усміхнулася — інакше всі вирішать, що їй невесело.
   — Точно, — протягнув Сашко. — Так діла не буде…
   — Зараз буде! — Дан зробив крок до Лізи і забрав її долоні, а потім зачерпнув повну жменю бруду й розмазав по її обличчю. — Ось, тепер красуня на всі сто!
   — Знімаю! — Рудий помахав рукою. — Блін, рука затерпла вже стільки тримати! Треба буде ще потім тебе вирізати і голоси затерти.
   Ліза намагалася витерти очі, але в них потрапив бруд, і вони сльозилися. Весь світ, здавалося, був укритий брудом, який ніщо не хотіло змивати. У вухах дзвенів веселий сміх близнят і схвальне хмикання Сашка. «Тільки швидше б усе скінчилося. Будь ласка. Тільки би швидше», — молилася про себе дівчина. Вона навіть не опиралася —якщо опиратися, це їх ще більше роздратує. Треба просто витерпіти, і все скінчиться. Все завжди закінчується…
   — У мене ще одна ідея! Задери-но їй спідницю. Глянемо, що там! — Голос рудого вона чула ніби дуже здалеку.
   Маринка пирхнула. Така пильна увага до жирної починала дратувати. Але Данило запопадливо зареготав, підбіг до Лізи, перекинув її на спину і задер поділ. Дівчина відчула, як її щоки палають, вона спробувала видерти спідницю, але руки погано слухалися. Боже, на що вона зараз схожа? Чому вона має повзати в болоті, а не хтось інший? За що? Хто-­небудь скажіть, за що? Вона трусилася, стримуючи ридання.
   — Фу, які страшні, — скривився Сашко. Він відкинув пасмо довгої гривки з очей і презирливо реготнув. — Їх навіть у нет викладати соромно. Чуєш, жирна, прикрийся, гидко дивитися.
   — Блін, Макс іде, — штовхнув Дан друга під бік. Хлопець ішов, запхавши руки в кишені, і кивав у такт музиці з великих навушників.
   — Може, йому не сюди, — відмахнувся рудий. — Боїшся його чи що?
   Але Макс наче почув його і зупинився.
   — Блін-блін-блін! Так, розбірок тут нам точно не треба. — Рудий сховав телефон і гукнув до дівчат: — Чого застигли? Ходу! Ходу! Ходу! — Він підняв дошку й поманив друзів за собою. Одне за одним підлітки, згинаючись, зник­ли у шпарині між огорожею до закинутого будинку, де ­вони часто збиралися. Скрипнувши наостанок, дошка по­вер­нулась на місце, залишивши Лізу на самоті. Дівчина сиділа, зіщулившись, наче щеня. В голові лунали образливі голоси. Жирна, жаба, свиня… Це все про неї. Це все вона. Ще вчора вона думала, що може щось змінити? Дурепа, яка ж вона дурепа!
   Зовсім близько почулися кроки. Ліза пригнулася до землі. Зараз все почнеться спочатку. Скільки можна з неї знущатися? Як хочеться померти просто зараз, щоб нікого більше не чути й не бачити! Хтось торкнувся її плеча, і вона здригнулася, наче від удару.
   — Ти чого?
   Голос видався знайомим. Дівчина звела погляд і наштовхнулася на здивоване обличчя Макса.
   — Давай руку, чуєш? — хлопець простягнув їй свою, і дівчина вхопилася за неї, підводячись. Вона не вірила своїм очам. Макс тут? Він прийшов допомогти їй? Хіба не про це вона мріяла? Ліза опустила голову. Однак багно, що стікало по його руці, швидко повернуло її до тями. Вона раптом усвідомила, що вона вся в болоті, страшна й розпатлана, і ще й вимазує ним хлопця. До горла під­котився клубок. Чому з нею трапляється все найгірше? Вона схлипнула, видерла долоню з руки Макса й кинулася навтьоки.
   — Ти куди? — розгублено гукнув Макс. Хлопець дивився вслід утікачці. Впала в калюжу, то вставай, чого в ній сидіти? Хоча хтозна… Може, в неї щось сталося?
   Два квартали до своєї домівки дівчина подолала дуже швидко. Вона зупинилася під дверима, розтираючи по облич­чю сльози впереміш із багнюкою. Ліза змогла потрапитиу шпарину ключем лише з третьої спроби — руки шалено трусилися. Добре, що вдома нікого не було. Залишаючи брудні сліди, Ліза дошкандибала до ванної кімнати, залізла всередину ванни, не знімаючи ні одягу, ні взуття, й пустила воду. Сльози враз покотилися з очей. Вода повільно змивала грязюку, а дівчина трималася за борти ­ванни і трусилася від ридань. За що? За що вони так із нею? Вона плакала й намагалася змити із себе болото, змити колючі слова та образу.
   Врешті калюжа води під нею стала чистою. Дівчина скинула мокрий одяг у корзину з брудною білизною, туди ж укинула чорнющі кеди. Вона закуталася в довгий махровий халат і піднялася до кімнати. Раптово впала шалена втома. Хотілося просто лягти й забути про все. Вона надягнула шорти та майку, а на мокре волосся намотала рушник. Тільки-но Ліза впала на ліжко, як думки зникли. Вона просто заснула. Цього разу їй нічого не снилося.
   Дівчина прокинулася від шуму. Ліза кілька разів кліпнула очима й підвелася. З першого поверху долинали чиїсь крики. Здається, це була мама. Що там сталося? Дівчина зняла рушник і підійшла до дверей, які одразу розчахнулися, відштовхуючи Лізу до стіни.
   — Це що таке? — увірвалася до кімнати червона від ­злості мама. — Ти що, погань, робиш? Я щойно при­бирала. Ти бачила килим? Я маю за тобою підтирати? Геть здуріла?
   Щоку обпекло ляпасом. Мама схопила Лізу за волосся й виволокла з кімнати.
   — Усілася тут! Прибирай! — кричала жінка, кидаючи в доньку ганчіркою. — Інакше я все твоїми речами витру! Більше­ ніяких тобі поблажок! Годі корчити з себе жертву! Утямила?
   — Так, — коротко кивнула дівчина й стала витирати підлогу. Та лиш розвезла по ній бруд. З викрученої ганчірки падали у відро скупі краплі. Підлога мала такий вигляд, наче по ній потопталося стадо брудних буйволів.
   — Ні, ти лишень поглянь на неї. Вона ж просто знущається! — Мама відштовхнула Лізу, і вона боляче вдарилася ліктем. — Геть звідси, ідіотко!
   — Я тебе ненавиджу, — прошепотіла Ліза.
   — Що ти там бурмочеш?
   — Ненавиджу! — підвищила голос Ліза і спідлоба подивилася на маму. — Я тебе ненавиджу!
   Вона вибігла з дому, гучно хряпнувши дверима. В голові сполоханим птахом просилася на волю тільки одна думка: море. Ноги самі вели її до моря. Вона прибігла до Тридиву, спустилась на берег і зупинилася, впершись руками в коліна, важко дихаючи. Ще вологе волосся затуляло очі, кучерявлячись на кінчиках. Сонце голубило потилицю гарячим долонями, але Ліза тремтіла. Їй чомусь стало настільки ­холодно, аж до сиріт на шкірі. Шелестливе дихання моря заспокоювало, врівноважуючи власні подихи.
   — Ти сьогодні пізно, — Аня вже була там.
   — Добре, що взагалі прийшла, — буркнула дівчина, підходячи ближче. — Ненавиджу це! Ненавиджу всіх!
   — Усе, що з нами трапляється, — на краще. — Жінка наче не чула її злих слів, не відчувала розпачу в її голосі.
   Ліза скривилася й вигукнула:
   — Брехня!
   Хіба Аня могла знати напевно? Хіба те, що її обзивали однокласники, — на краще? Чи те, що мама злиться? Маячня! Їй раптом захотілося сказати щось зле, образливе, щоб Аня нарешті зрозуміла, що цей світ не такий хороший, і все не на краще… Вона вже розтулила рота, слова підступали до горла, як блювота, від цього в роті ставало гірко, але в останню мить перевела погляд на Анині ноги. Сьогодні вони були без пледа — вузькі ікри-патички могли належати підлітку, але не дорослій жінці, і аж ніяк не Ані. Ліза закаш­лялась, але з кашлем гіркота зникла, натомість прийшло каяття. Жінка не зробила їй нічого поганого, навпаки — щоразу намагалася допомогти. Вона ні в чому не винна. Ліза стиснула зуби. Якщо вона дозволить собі зриватися на Ані — буде нічим не краща за однокласників. Вона зробила глибокий вдих. Згадала, як читала в одній книзі: якщо заспокоїти дихання, прийде спокій. Зараз їй було це вкрай потрібно — спокій. Дівчина опустила погляд і прошепотіла:
   — Пробач, я не хотіла кричати… Просто я думаю, що це неправда…
   — Правда. Просто ти ще в цьому не переконалася. На все свій час, треба просто почекати.
   — Чому я завжди мушу чекати?! — викрикнула Ліза і затнулась. Перевела подих і спитала вже спокійніше: — Чому не можна все отримати відразу?
   — Інакше буде нецікаво. От уяви собі, що в тебе є тонна шоколаду. Ти будеш його їсти і рано чи пізно тобі стане зле, тебе буде нудити і, врешті-решт, виверне. І ти ненавиді­тимеш те, що завжди любила, і себе за те, що не змогла стриматися.
   — І який у цьому сенс? — Дівчина смикнула себе за волосся. — Все закінчилося погано.
   — Сенс з’їдати час від часу шоколадку і не відчувати ніякої ненависті, — усміхнулася Аня. Сьогодні вона була в соковито-зеленому капелюсі. Серед каміння й піскуце мало дивний вигляд, ніби острівець зелені. Ліза перевела погляд на море і не змогла відвести його: воно не відпускало, поки не намилуєшся. М’які хвилі накочувалися на берег. На хисткій поверхні мерехтіло сонячне мереживо. Ступні тонули в м’якому піску. В прозорій воді рясніли дрібні черепашки. Вони здавалися оманливо-близькими. Вдалині чиста бірюза води темніла, стаючи синьою й страхітливо чорною. Біля моря образа минала швидко. Замість неї з’явився страх. Не треба було говорити таке мамі. Ліза зітхнула, потім подумала і зітхнула ще раз.
   — Скільки в тебе ще зітхань у запасі? — В Аниних очах усмішка і співчуття.
   — Напевно, багато, — пробурмотіла дівчина, зітхаючи ще раз. Вона перехопила погляд жінки, і вони обидві весело розсміялися.
   — Ви… ти часто шкодувала про те, що зробила? — Ліза згадала про свою обіцянку Китові.
   — Звичайно. Поки не зрозуміла одну річ.
   — Яку?
   — Краще шкодувати про те, що я зробила, ніж про те, чого не зробила. Адже незроблене так і залишиться не­зробленим.
   — Надто складно для мене.
   — Колись я любила купатися в шторм. Батьки сварили мене за це, і я шкодувала. А тепер розумію, що це був найкращий час у моєму житті, адже більше я в море ні ногою, — жінка лагідно провела рукою по хромованих колесах, — інакше мій звір відразу ж піде на дно.
   Ліза кивнула.
   — Ти про щось шкодуєш?
   Дівчина знизала плечима:
   — Скоріше ні, ніж так. Або навпаки. Я заплуталась.
   — Тоді розплутайся.
   — Тобі легко сказати!
   — Правда?
   Ліза подивилася в очі жінки і першою відвела погляд:
   — Я не це мала на увазі.
   — Значить, тобі легше?
   — Легше.
   — Тоді розплутайся. Іноді, щоб розплутати весь клубок, досить одного чарівного слова.
   — Якого?
   — Вибач, — тепло усміхнулася жінка.
   — Серйозно? Ну все, годі! — Ліза обурено плеснула себе по колінах. — Я казала його сотні разів, і нічого не змі­нювалося.
   — Річ у тім, як ти його промовляєш. Пам’ятай, ти повинна в нього вірити, інакше не буде дива.
   — Дива? — Дівчина накрутила на палець пасмо волосся й задумливо його вкусила. — Я подумаю.
   — Твоє право, — погодилась Аня.
   Дівчина повернулася додому під вечір. У голові дозрів план: хай вони першими заговорять із нею, і вона вибачиться. Вибачиться по-справжньому. Чесно-чесно!
   Батько вже був удома — в передпокої стояло його взуття. На кухні щось белькотів увімкнений телевізор. Ліза принюхалася й проковтнула слину — пахло її улюбленими дерунами. Дівчина спеціально шумно зачинила двері, але до неї ніхто не вийшов. Ліза ще раз відчинила двері і щосили грюкнула ними, але батьки удавали, ніби не чули її. Ну й нехай!
   Дівчина піднялася до себе і, надимаючи щоки від обурення, відкрила ноутбук. Сторінка блимнула — біля відеозаписів з’явилася цифра +1. Ліза відкрила відео. «Свиня риється в болоті». Вони виклали. Вони реально це виклали! Ліза видалила відео, але на його місці відразу з’явилося друге — вже на стіні. Дівчина гарячково видаляла пости, але вони все не закінчувалися. Ліза опустила голову на клавіатуру і глухо застогнала. За що? Вона швидко занесла профілі однокласників у чорний список. Навітьтут, у її уявному світі, вони все одно намагалися все знищити! Як це набридло! Як усе набридло!
   Їй раптом захотілося щось зробити, щось таке, що б усіх змусило пошкодувати про те, як вони з нею повелися. Щоб вони плакали. Може, якби її не було, всім було б не краще, а гірше? Тоді вони б зрозуміли. Тоді вона б усім показала! Пальці швидко пробігли по клавішах, набираючи повідомлення для Кита:
   — Я більше не можу. Я так ненавиджу себе і своє життя, що більше не можу. Ти можеш приїхати і врятувати мене? Я хочу, щоб ти забрав мене звідси, щоб ніколи більше не бачити цих виродків!
   — Сонячна моя, що сталося?
   — Не хочу говорити про це. Мені дуже й дуже погано. Тільки ти мене можеш зрозуміти!
   — Я розумію. Дуже добре розумію. Якби я міг, я б уже був поруч. Віриш мені?
   — Я цього дуже хочу! Чому ти не можеш приїхати?
   Кит писав довго. Ліза нервувала і згризла нігті під корінь на правій руці. Ну, чому так довго? Це ж просто! Давай!
   — Я далеко, моя сонячна. Так далеко, що не зможу дістатися до тебе і за тиждень.
   — Де ти?
   — Ти ніколи тут не була.
   — Як скажеш! — Ліза ображено закусила губу.
   — Я казав тобі, що мій батько з поліції? Тільки-но я вийду з дому чи сяду на якийсь автобус-поїзд, йому одразу про це донесуть. Він контролює кожен мій крок. Зараз він відібрав усі мої гроші. Мій паспорт у нього в столі під замком. Я страшенно хочу до тебе, моя сонячна, але це неможливо. Розумієш?
   — Розумію. Я вже до цього звикла. Вони завжди псують нам життя! Але я хочу тебе побачити!
   — Моя пропозиція в силі. Ми не можемо бути разом тут, але ніхто нам не заборонить поєднати наші серця і душі! Ти готова?
   — Так.
   — Правда? Ти не пошкодуєш. Ми зробимо це разом. Одночасно. Наші душі ніколи не розлучаться.
   — А що з нами буде? Ми помремо? — Ліза дописала остан­нє слово і прикусила губу. Сама думка вже не була страшною, скоріше — цікавою. Що там, за межею? Новий світ? Точно кращий за те, що зараз! Та й жити треба тільки, якщо є заради чого чи заради кого. Батьки так відгородилися, що лише зітхнуть щасливо, якщо її не буде. Вони повернуться додому, перестануть сваритися через неї, не треба буде ходити до школи, розмовляти з директрисою, ганьбитися, купувати їй речі, нічого не треба буде! Якби ще хочбули друзі… А так… Жити заради розваги однокласників-мучителів? Набридло! У цьому світі її справді нічого не тримало — тільки Кит. Дівчина стиснула мишку міцніше. Треба бути з тим, хто тебе розуміє і кому ти справді потрібна… І якщо не тут, то в іншому світі!
   — Ні, краще! Ми станемо сіллю для моря. Ти ж любиш море?
   — Люблю… — Дівчина не відривала погляду від монітора. Кит завжди мав рацію. Їм час піти із цього світу, де їх ніхто не розуміє. Тоді всі пошкодують, що не цінували їх. Але вже буде пізно. Від цієї думки раптом стало солодко.
   Ліза не помітила, як дістала коробку зефіру і вже облизувала крихти з фольги. Солодкий смак заспокоював. Вона не шкодуватиме, що не зробить цього, вона не відступить. Вона нарешті сама вирішуватиме, що робити. Кит продовжував щось друкувати:
   — Смерть — це прекрасно! Вона звільнить нас, пере­несе в інший світ, де ми ніколи не розлучимося! Хіба це не класно?
   — Класно, — як зачарована, повторила Ліза. — Коли ми це зробимо? Я не хочу довго чекати!
   — Поки що ні. Може, ти вибереш?
   — 31-го в мене день народження. Ще кілька днів…
   — Кілька днів — ніщо порівняно з вічністю, яка на нас чекає. Ідеальний вибір! Ти зможеш народитися заново! ­Уяви, ти будеш зовсім іншою і собою водночас. І я буду поруч… Назавжди …
   — Добре. Як ми це зробимо?
   — Ми стрибнемо. Ти боїшся висоти?
   — Ні.
   — Молодець! Не треба боятися. Біля тебе є скелі?
   — Є.
   — Високі?
   — Дуже! — Ліза згадала, якими маленькими видавалися катери, коли дивитися на них із Тридиву.
   — Супер! Я вже вибрав місце для себе. Тобі страшно?
   — Трохи.
   — Нічого, треба зробити лише один крок, і все скінчиться.­ Уяви, тобі більше ніколи не треба буде боятися!
   — Я зможу. Головне — з тобою.
   — Матиму дуже важливе прохання до тебе — нікому не розповідай, інакше нічого не вийде. І поводься так, ніби ти змирилася. Зможеш зіграти заради мене?
   — Зможу, — коротко кивнула Ліза.
   І тоді Кит написав їй те, про що вона навіть не мріяла:
   — Я люблю тебе.
   Дівчина перечитала це повідомлення із десяток разів, щоб усвідомити, що це дійсно правда. Кит єдиний ніколи не брехав їй. Йому можна вірити. З ним можна піти нарешті з цього світу. Вона усміхнулася й відписала:
   — І я тебе.
   Ліза закрила ноутбук і переставила його на підлогу. Вона вмостилася на ліжку, задерши ноги догори, і дивилася в небо. Сьогодні воно ховалося за важкими темними хмарами — жодної зірочки. Вони зроблять це і завжди будуть удвох. І ніхто їм не заважатиме. Світ без криків, без болю, без знущань. Це право на щастя для тих, хто тут зайвий! А смерть — це така дрібничка насправді. Якщо подумати, це… Як переїхати в інше місто! Точно! Ліза усміхнулася своїм думкам. Просто жити в іншому місті іншого світу. Кращого, доброго, справедливого — не такого, як цей! Головне, що вона буде там не сама… І більше ніхто не зможе її образити. Вона буде щасливою. Назавжди! Ці всі страждання випали їй для того, щоб вона зрозуміла, що їй тут не місце. Вона не відступить — бо ж вона заслужила на щастя!
   Розділ VIII. Сильний вітер
   «Татку, допоможи мені!»
   Дівчина на фотографії сонячно усміхалася. Вона сама була створена із сотні сонячних промінчиків і наче світилася зсередини. Довге світле волосся тріпотіло на вітрі, кілька неслухняних пасом лізло в очі, і вона намагалася їх прибрати. За її спиною було море. Сіро-зелене, з пінистими гребенями високих хвиль.
   Море посеред кімнати було єдиною кольоровою плямою. Здавалося, все решта — чорно-біле. Але всьому виною були щільно запнуті темні штори. Світло прослизало крізь невеличкі шпаринки, але власнику кімнати було все одно, що за вікном. На нерозкладеному дивані лежала подушка зі вм’ятиною від голови і скручена ковдра. Шафа навпроти ліжка була вщерть заповнена книгами. Якби не плаский монітор на столі, здавалося б, що тут живе якийсь підстаркуватий дід-відлюдник.
   — Моя принцесо, — прошепотіли тонкі потріскані губи. Висохлі воскові пальці гладили усміхнене обличчя під прозорим склом. — Моя принцесо, — повторили.
   У нього були запалені очі з химерною сіточкою судин — давалася взнаки чергова ніч без сну. Чи день? Скільки він уже не спав? Він утомлено потер скроні і склепив повіки. Очі відразу защипало.
   Він відсунувся на стільчику, скривившись від різкого звуку — коліщата нещадно дерли стару підлогу, дістав із нижнього ящика білий флакончик і закапав у куточки прозору рідину. Штучні сльози. Він насилу розсміявся. Сміх перейшов у кашель. Як давно в нього не було справжніх сліз? Ще відтоді, як…
   «Татку, допоможи мені!»
   Як давно в нього взагалі не було нічого справжнього? Він сам був несправжній. Він відкашлявся й витер рота великою картатою хусточкою. Очі перестало щипати, можна було повертатися до роботи. Він поцілував фотографію, обережно опускаючи її на стіл, і поворушив мишкою. Монітор висвітлив сторінку з діалогами в соціальній мережі. Він прокрутив коліщатко вгору-вниз й зупинився на фотографії дівчини з блакитним волоссям. Як це ти, Мальвінко, забула про мене? Недобре. Гарні дівчатка так не роблять. Пальці звично пробіглися по клавіатурі, набираючи текст:
   — Де ти? Я скучив.
   Старенький телефон хрипло задзижчав, сповіщаючи про дзвінок.
   — Слухаю.
   — Дмитро Іванович Рикун? — запитав приємний жіночий голос.
   Чоловік здригнувся, повертаючись до тями. Дмитро Іванович? Точно. Його так звуть.
   — Так.
   — Дмитре Івановичу, вас турбує менеджер Світлана, банк «Альвеа». У вас заборгованість по кредиту. Коли ви плануєте внести оплату?
   Бісів кредит… Він зовсім про нього забув. Його старий комп’ютер уже давно дихав на ладан, довелося брати позику на новий — швидкий, потужний. З ним справи пішли набагато швидше. Але банк — це не дівчатка із соцмереж, йому мізки довго не попудриш. Але й це нічого. Впораємося. Чоловік вдоволено кивнув своїм думкам і миттю змінився. Зморшки розгладилися, очі заблищали, на губах з’явилася мрійлива усмішка. Голос став оксамитовим, солодким.
   — Люба Світланочко, у вас такий чарівний голос. Як же приємно, коли самотньому чоловікові телефонує така чудо­ва дівчина. Звичайно, я все закрию вже до кінця тижня.
   У трубці мовчали.
   — Не переживайте, люба Світланочко. Мені от-от перекажуть усю необхідну суму, і я відразу ж розрахуюся з вашим банком, який так люб’язно мене виручив.
   — Гаразд. Усього найкращого, Дмитре Івановичу.
   — І вам усього найкращого, люба.
   Чоловік поклав телефон на стіл і опустив гостре підборіддя на зчеплені пальці рук. У нього є ще тиждень. Треба терміново дістати гроші. Добре, що телефонує Світланка. Стелитися перед якимось Ігорком було б значно складніше.
   Сорокарічний Дмитро Рикун давно не називав нікому свого імені. Відтоді, як… Чоловік знову взяв фотографію до рук. Хто вигадав ці дурні чорні рамки? Його принцесі вони зовсім не пасують!
   Раптом чоловік здригнувся — по ногах потягнуло холодом. Він під’їхав на стільчику до батареї, кривлячись від скреготу: коліщатка геть не бажали крутитися й вгризалися в паркет, і помацав її, наперед знаючи результат — холодна. Літо ж! Він замружився і відсунув штору. За склом, вкритим напівпрозорими плямами, йшов дощ. Чоловік обережно розплющував очі, звикаючи до яскравого світла. Дощ барабанив по дашках сусідніх будинків і навіть закинутому будівництву навпроти. Скільки ж воно випило крові — шуміло й шуміло, а потім завмерло десь на середині. І тепер нікому не потрібне, окрім бродячих псів — вони оселилися там величезною зграєю і якось ледве не розірвали якогось пияка, що заблукав там. Після того будівля ­набула резонансу, псів вивезли до притулків, а замість них там оселилися безхатьки. Чоловік провів рукою по довгій щетині — він теж міг би там оселитися, і його б точно прий­няли за свого.
   Будівлі були його добрими друзями. Особливо — багатоповерхівки. Його перша чемна дівчинка — білявочка Оксана під ніком Ксю — слухняно зістрибнула з дев’ятиповерхівки. Дмитро вів її до останнього кроку в небо. Спершу все йшло трохи важко. Білявка довго йшла на контакт і надто себе любила, щоб зробити те, чого він прагнув. Коли Рикун уже був готовий здатися і покинути все, вона написала ­йому в сльозах одне-єдине речення, від якого його кров швидше побігла венами:
   — Я не хочу жити.
   Дмитро тоді реготав із півгодини і навіть подумав, що втратив розум, але швидко опанував себе. Розгублена Оксана впала в глибоку депресію, коли дізналася, що її коханий хлопець їй зраджує з однокласницею. Який поворот! Рикун був на сьомому небі. Йому нічого не вартувало прикинутися добрим другом, підлити трохи більше масла у вогонь, а потім — наштовхнути на бездоганну помсту.
   — Якщо тебе не стане — тільки тоді він зрозуміє, що втратив.
   Довга нічна розмова, і на світанку того ж дня — не можна було зволікати, поки Ксю не отямилась, — дівчина при повному параді із бездоганно написаною запискою — його ідея про те, кого треба звинувачувати в її смерті, — під­нялася на недобудовану дев’ятиповерхівку. Рикун увечері облазив весь будинок і сам зняв замок на дверях до даху. Чемна дівчинка навіть надіслала йому фото зверху, а він — підбадьорливі слова їй у відповідь. О, він розповів їй свою нещасну історію кохання і що сам вчинить так само услід за нею. Потім було багато фото з різних ракурсів у новинах та в інтернеті. Дмитро смакував кожну, пригублюючи сухе червоне вино з горла. Напиватися він не збирався, від горілки його нудило, а шампанське не дуже пасувало до святкування такої події. Залишалося вино — сухе, густе, бордове. Це був чудовий вечір.
   Дмитро прицмокнув. Після першої він переможно відкоркував ще дві пляшки. Кучерява Ланочка боялася висоти, зате обожнювала гострі відчуття. Вона відчула те саме, щойого принцеса. З боягузкою Вівою довелося помучитися не менше, ніж із Ксю. Мала вперто хотіла кинутися під потяг, але щоразу надсилала йому сльозливі повідомлення,що боїться. Рикун мало не з’їв собі мізки, поки не додумався порадити їй увімкнути музику в навушниках. Усе просто: не чує потяга — не має страху. Віва була чемною дівчинкою.
   Віконце повідомлень замиготіло синім. Чоловік вдоволено гмикнув. Мальвіна відповіла. Гарна дівчинка.
   — Батьки відрубали інтернет. Я теж скучила…
   Як передбачувано. Чоловік став друкувати відповідь. Він більше не Дмитро Рикун. Зараз йому тільки-но виповнилося шістнадцять і він оточений магічним ореолом під назвою Білий Кит. Йому могло бути тринадцять, двадцять і вісімнадцять. Скільки завгодно, щоб досягнути мети. Він із готовністю приміряв будь-який вік і вигляд.
   — Мені так самотньо. Чому ніхто цього не розуміє?
   — Я розумію…
   Дурненькі дівчатка. Ляльки з кольоровим волоссям, порожні іграшки з вульгарною косметикою на личках. Їм так бракувало в житті прекрасного принца. І він давав їм те, чого вони хотіли, про що мріяли у своїх жалюгідних життях, щоб узяти те, що потрібно було тільки йому.
   «Татку, допоможи мені!»
   Чоловік закрив віконце з повідомленнями і відкрив папку на робочому столі. Фотографія усміхнених підлітків — цілого класу, три обличчя — перекреслені чорним хрест-навхрест. Він знайшов їх усіх. Усіх, хто був винен. З ними він упорався швидко. І ніхто нічого не запідозрив: якщо спробував раз убити себе — вдруге осічки може й не бути. Він чітко пам’ятав той день, коли замість того, щоб закінчити все, — продовжив. Йому наснився сон. Його маленька принцеса дякувала йому. Вона була така щаслива, що татко розправився з її вбивцями, а ще — взяла обіцянку: очистити світ від тих, хто не хоче жити. І він дав слово. Як він міг відмовити своїйулюбленій дівчинці?
   У Дмитра з’явилася нова мета — сенс його існування. З’ясувалося, воно було не таким уже й нікчемним. Відправляти на небо тих, хто відчайдушно мріяв туди потрапити, але боявся. Чоловік відчував глибоке задоволення, коли йому щастило це зробити. Дмитро знаходив майбутніх підопічних у групах із депресивними назвами та на форумах. Вони постійно скиглили і скаржилися. Почувалися нещасними й страшенно страждали! Дмитро знайомився з кожною. Звісно, бували й промахи, але чоловік втішав себе тим, що в морі ще багато риби. Як не ця, то інша. Ті, хто потрап­ляв у пастку, були приречені.
   Психолог за освітою й умілий маніпулятор у житті, чоловік легко втирався в довіру до найскладніших та найуразливіших. Іноді навіть писав грубим і зухвалим — під такою маскою надто часто ховалися вразливі душі. Він потихеньку приручав їх, змушував звикнути до себе, чекати його повідомлень, сумувати, а потім — закохатися остаточно й безповоротно. Скільки він вислухав сопливих зізнань? Не менше десятка? Його слова завжди були чесними, щирими, справжніми. Він був надто милий, щоб бути правдою, і від того ці довірливі дівчиська так відчайдушно чіплялися за його образ. А потім — були готові на все.
   — Я б так хотів почути твій голос, люба. Я б усе віддав за це. Але батько розбив мій телефон, і я не знаю, коли зможу купити собі новий.
   — У мене є гроші!
   — Люба, я не можу брати гроші в дівчини. Тим паче… В особливої для мене.
   — Будь ласка, не відмовляйся! Я дуже тебе прошу!
   — Якщо тільки ти цього хочеш…
   — Дуже хочу! Куди тобі переказати?
   Дурненькі, дурненькі дівчатка. Чоловік написав номер карти й відкинувся на спинку стільця. Проблема з банком вирішиться навіть раніше, ніж він думав. Хто в нас тут донечки багатих батьків? Здається, Інна та Мері. Мері! Чоловік істерично розреготався. Мері? Серйозно! Яка дурість!
   «Татку, допоможи мені!»
   Перед очима знову з’явилося обличчя його доньки. Вона просила його допомогти, кликала його. Він бачив це в її очах. Камера тоді була наведена добре, тому пам’ять ще раз показала чоловікові її звужені зіниці й жовті прожилки в блакитному обідку.
   Дмитро відкрив папку під назвою «5.01.16» й запустив відео. Він дивився його вже в мільйонний раз і все ніяк не міг видалити. Спочатку на екрані з’являються три дівчини в чорному. Вони белькочуть:
   — Зараз ми вам покажемо, що таке собачий кайф[5].Підписуйтесь на нас і ставте вподобайки, ми вас любимо! Цьомки!
   Одна з них дзвінко цілує екран, і чоловік нервово покусує губи.
   Потім вони розходяться врізнобіч, і з’являється вона — його маленька принцеса в чарівній білій сукні. Вона усміхається. Вона завжди усміхається.
   На дві хвилини стулити втомлені повіки: картинка і так надто чітко стоїть перед очима, а губи повторюють слова трьох знайомих голосів:
   — Дихай, швидко-швидко. Дихай-дихай! Ось так!
   Дмитро починає швидко дихати.
   — Так, тепер шарф. Де він?
   На картинці з’являється шарф.
   — Тримай камеру рівніше!
   — Ось так? — Четвертий голос за кадром.
   — Так, добре. А ти дихай, давай-давай! Інакше нічого не вийде!
   І він дихає.
   Шарф накидають на шию. Чорний, вузький. Затягують, сильніше, сильніше…
   — А тепер затримай подих! Швидко! Не дихай, не дихай! Затягуй, ще, так!
   І Дмитро перестає дихати.
   — Чому вона лежить? Чуєш, ти як?
   Її ляскають по щоках і намагаються підняти, але вона вже більше ніколи не дихатиме. Крики стають гучнішими, хтось починає ревіти і кликати на допомогу. Відео обривається…
   Чоловік із хрускотом стиснув кулаки.
   Його принцеса любила життя, вона його обожнювала. А ці жалюгідні дурепи не хочуть жити? Вони не заслуговують на існування, бо його маленька принцеса, його мила дівчинка гниє в землі. Він їм допоможе, звісно, з величезним задоволенням. Не любиш життя — так здохни!
   Гарні дівчатка завжди його слухалися. Вони слухняно пили таблетки й різали вени. Він усе чітко розраховував. Деяких навіть зміг умовити зняти прощальне відео — зафіксувати свої останні хвилини. О, ці відео добре продавалися б на чорному ринку. Але Дмитро цього не хотів — його приватна колекція належала тільки йому, як і його місія. Звісно, були й провали — як без того! Чоловік презирливо скривився. Хто ж знав, що батьки повернуться з дачі і знайдуть на дверях передсмертну записку? Аледякувати малій — вона нічого не розповіла про свого принца. А листування він завжди завбачливо просив видаляти, щоб ніщо не пов’язувало їхні душі із цим жахливимсвітом.
   Рикун узяв фотографію дівчини й притиснув до грудей.
   — Моя принцесо, я роблю це для тебе. Ти ж бачиш, чи не так? Татко зробить усе для своєї любої донечки! Все-все-все! Все-все-все, — губи ворушилися в беззвучному шепоті. — Все-все-все! — Він заколисував фотографію на руках. — Спи, моя принцесо, спи, моя маленька. А хочеш, татко заспіває тобі колискову? — Чоловік дістав гітару і зручно вмостив її в себе на колінах. Пальці звично перебирали струни, з яких лилася ніжна мелодія:Сірий дощ, як вірний друг, тулиться до ніг,У вікно жартує літо, чуєш його сміх?Подивись на мене зі своїх небес,Сон, моя любове — казка для принцес.[6]
   — Ну ось, ти заснула, — він обережно поставив фотографію на стіл і розім’яв пальці. — Моя мила Ганнусю, я так сумую! — він рідко називав її ім’я, адже перед очимаодразу з’являлася інша. Його ластівка… І образ його маленької принцеси тьмянів. А він не хотів забувати, він не міг її забути. Дмитро глибоко зітхнув, він навчився відганяти від себе зайві думки — вони лише заважали зосередитися на процесі. — А таткові час за роботу!
   Дівчина на фотографії продовжувала так само сонячно усміхатися.
   Розділ IX. Майже штормовий вітер
   Маленький хлопчик стояв у кутку, опустивши голову й зціпивши зуби. Блакитна фарба на стіні лущилася, тому під ногами завжди було блакитне кришиво. Уламки неба. На голову опустилася важка рука, хлопчик здригнувся і ледь утримався, щоб не зіщулитись.
   — Молодець! — у батьковому голосі звучала гордість. Він поплескав сина по короткому світлому волоссі і схвально гмикнув: — Ні сльозинки не зронив і навіть не схлипнув. Справжній чоловік!
   Хлопчик кивнув, стискаючи кулачки в кишенях — там можна було, там не було видно. Нижче спини боліло, він ледь стримувався, щоб не заплакати. У батька була важка рука, і вона ставала ще важчою, якщо він чув плач чи крики. Його просто починало трусити від люті. Він змалку вимагав від сина сили й мужності, а ще — покори.
   Так було завжди: завинив — отримуй покарання. Отримав покарання — йди до себе. Провини були різними: не помив за собою чашку, не вимкнув світло, не прийшов вчасно додому, не зробив домашнє завдання. Визнав провину — молодець, отримай серйозну розмову. Не визнав провину — отримай покарання, визнай провину та отримай ще одне покарання — щоб наступного разу швидше думав. Батька страшенно дратувала мовчазність і нерішучість.
   Батько був строгий, але справедливий. Андрій ніколи не відчував, що його карають ні за що. Батько завжди мав причину. І покарання завжди були різні — куток, позбавлення кишенькових грошей, домашній арешт. Але він їх сприймав як несправжні. Аж поки його не відлупцювали ременем.
   — Ти ж знаєш, чому я це роблю? — узяв його батько за підборіддя.
   Син кивнув. Батько любив, коли його думки підхоплювали на льоту. Тоді й розмова була коротшою, і закінчувалася в гарному настрої. Наостанок він навіть міг отримати трохи дрібних грошей на морозиво. Треба було просто перетерпіти неприємну частину.
   — Правильно, бо я тебе люблю, тому й виховую. Ну, все, йди, бався.
   Йому було десять, і він не пам’ятав, у чому тоді завинив. Але добре запам’ятав батькові слова. Мама його ніколи не карала, навпаки навіть намагалася захистити, але батько просто замкнув її в кімнаті, а синові ще півгодини читав лекцію, що жінка в жодному разі ніколи не повинна суперечити чоловікові.
   Андрій не раз замислювався, чи правильно чинить із власною донькою — Лізою. Після кожної сварки чи покарання на душі завжди залишався гіркий осад. Але в голові відразу ж з’являлися правильні слова: «Я тебе люблю і тому виховую».
   Ліза з дитинства була розпещеною. У цьому він відчував свою провину — надто багато дозволяв і надто багато їй попускав. А донька відчувала свободу і чомусь вирішила, що світ обертається навколо неї однієї. Не слухалася, вередувала, доводячи до сказу його самого і дружину — Світлану. Вони боролися з непослухом по-різному: вмовляли, пояснювали, сварили і кричали. Але донька була вперта та все пропускала повз вуха. І що найгірше — вона не розуміла, що її вчинки можуть нашкодити їй самій.Вона могла спокійно бігати проїжджою частиною, не звертаючи уваги на машини, які голосно сигналили малій капосниці. Ліза все сприймала, як гру, і цим іграм мав настати кінець. Час було дорослішати. Андрій не пам’ятав, коли вперше взяв до рук ремінь. Але добре пам’ятав, що після цього Ліза раптом послухала його. А він став частіше згадувати батька й вірити у власну правоту. Якби батько був зараз живий, він би точно його зрозумів.
   У його доньки було все найкраще, те, чого не мав він сам: іграшки, одяг, комп’ютер, телефон, плеєр — що тільки їй заманеться. Андрій часто ловив себе на думці, що купує не їй, а собі. Адже передусім усе належало йому і вже потім — Лізі. Він пам’ятав, як було важко в дитинстві, коли всю зиму їх рятували мішок дешевих макаронів і бульйонні кубики. Тому холодильник удома завжди був заповнений ущерть. Він завжди казав собі: моя донька матиме все.
   Утім, донька найбільше потребувала виховання. І йому довелося таки її виховувати. Бо досі, замість того щоб цінувати його увагу, бути вдячною, гарно поводитися, Ліза приймала піклування про неї як щось належне, навіть не уявляючи, що все може бути інакше. І це ще більше дратувало Андрія.
   Ліза була гарна й добра дівчина. Все змінилося два роки тому, коли через дурну смерть однокласниці — чудової дів­чинки, хто б міг подумати! — вони дізналися, чим насправді жила їхня донька. Вони тоді страшенно перелякалися. І ще більше — коли Ліза розповіла, що на власні очі бачила, як однокласниця помирала, ба більше — зняла все на відео. На сімейній раді відео вирішили видалити, а Лізі суворо заборонили будь-кому про це розповідати. Налякана донька пообіцяла. Вона поводилася дуже тихо. За півроку це почало лякати. Психологи радили змінити оточення, і тоді вони наважились на переїзд. До моря, яке так любила донька. Довелося покинути гарну роботу,продати будинок. Та вони це зробили заради того, щоб їхня донька нарешті ожила. Їй навіть дозволили перші півроку просто пожити, без школи, на домашньому навчанні. І що вони зрештою натомість отримали? Донька ще більше замкнулася, огризалася і кричала, додому приходила пізно, нічого не розповідала про себе, згодом почала прогулювати уроки й геть відбилася від рук. Андрій та Світлана не впізнавали Лізу. Намагалися достукатися до неї, розмовляли з учителями, але ті розводили руками і казали: важка дитина, потребує виховання. Тривалі розмови по­дружжя завжди закінчувалися одним і тим самим бідканням:
   — Ну чому вона росте такою? Ми ж усе для неї робимо! Хотіла новий телефон — купили! Хотіла ноутбук — купили! Чого їй ще бракує? — голосила Світлана, витираючи сльози.
   — Я не знаю, — обіймав дружину за плечі чоловік.
   — Не можу збагнути, що з нею коїться. Вона стала зовсім чужою.
   — Може, знову потрапила до поганої компанії? Вона ж не була такою.
   — Не була.
   — Може, вік?
   — Я не знаю, що з нею робити!
   — Не переживай, люба. Ми впораємося. Ми допоможемо нашій маленькій дівчинці, навіть якщо вона буде вважати нас найгіршими батьками у світі.
   — Я не хочу бути поганою.
   — Ми надто її розпестили своєю любов’ю й увагою, розумієш? Вона тепер думає, що їй усе можна. Але цього не буде. Ми були надто м’якими з нею. Нам треба навчитися бути суворішими до себе й до неї. Може, це врятує ситуацію.
   — І що ти пропонуєш?
   — Карати. Мій батько карав мене ременем, і це було єдине, що мені допомагало.
   — Але Ліза — дівчина!
   — Не переживай, я добре знаю свою силу. Їй не буде дуже боляче.
   — Гаразд. Якщо ти вважаєш, що так буде краще, я згодна.
   Перетворення з добрих батьків на злих відбулося не так тяжко, як вони думали. Світлана почала помічати за собою, що вже не стримує крику, якщо Ліза робить щось не так. Вона почала боятися себе, але Андрій заспокоював її, казав, що це нормально.
   Ступінь агресії чимдалі зростала, бо й тепер вони не могли впоратися з Лізою. Світлана не помітила, як стала кричати не лише на доньку, а й на чоловіка, а той у відповідь мовчав і частіше замикався в кімнаті з книжкою в руках чи ноутбуком. Дратівливість накопичувалася, крики пере­творилися на звичку, а стіна між батьками й донькою по­ступово виросла в непробивний мур. Зі злістю було легше переживати негаразди, злість стала порятунком від образи на себе, на близьких, міцно вкорінюючись навіть у думках.
   Однак за кілька місяців усе змінилося — донька раптом стала старанною ученицею, приносила зі школи щоден­ники з високими оцінками, сиділа над підручниками й мало­ гуляла. Андрій та Світлана обмінювалися задоволеними усміш­ками — вони впоралися. Ідилія тривала до середини весни, поки Світлана не вирішила зайти до школи. Але замість захоплених дифірамбів класна керівниця відкрила їй гірку правду:
   — Ваша Ліза прогулює школу. Оцінки — гірше не буває, самі подивіться.
   Світлана була в шоковому стані, картковий будиночок миттєво розвалився.
   — То чого ви мовчали?
   — Я розумію. Нова школа, новий колектив, важко звикнути. Але ви повинні щось із цим робити! Я постійно писала в щоденнику, викликала вас до школи!
   — Але в її щоденнику були тільки хороші оцінки і жодних записів.
   — Ви впевнені, що дивилися в правильний щоденник?
   Жінка повернулася додому геть вибита з колії. Очі застеляла злість на дочку й образа на себе — Ліза обманювала їх, брехала, постійно брехала.
   Світлана завжди хотіла бути ідеальною мамою. У голові постійно крутилася сотня думок: чи добре донечка одягнена, чи добре нагодована, чи здорова, чи все в неї гаразд. Сотня запитань потребувала сотні відповідей. Ліза завжди ділилася всім із матір’ю, а потім… Чи то запитань побільшало, чи то дівчина просто виросла, проте відповіді стали коротшими й простішими, і останнім часом усе, чого вона могла домогтися, це «все нормально». Все нормально? Збоку так все і видавалося, та й навіщо Лізі брехати? Яка ж вона сліпа!
   Донька була її гордістю — найгарніша, розумна, най-най. Жінка так часто повторювала це собі та іншим, що, коли в одну мить гордість перетворилась на ганьбу, вона не витримала. Роздратування обернулось холодною люттю. Хіба вони багато просили? Хіба багато вимагали? Просто вчитися, просто ходити до школи — хіба це важко?
   Дрібниці накопичувалися: чоловік — постійно в рейсах, проблеми на роботі, затримка зарплати, останнім часом підвело здоров’я — Світлану мучили жахливі головні болі, від яких звичайні таблетки аніяк не допомагали, вона не могла спати вночі. До межі було надто близько, вона підійшла до неї впритул, а сьогодні переступила її. Що там? Перестрибнула!
   Жінка піднялася в кімнату до Лізи, відчуваючи себе вкрай спустошеною й виснаженою.
   — Мамо, привіт, — усміхнулася до неї донька. — А я тут реферат пишу, нам задали. Такий цікавий…
   Вона усміхається. Вона ще й усміхається?
   — Цікавий, кажеш? — Світлана потерла скроні й скривилася. Таблетки закінчилася, а з цією школою вона знову забула зайти в аптеку. Біль уже був на підході. — І кому ти цей реферат покажеш, якщо ти в школі навіть не з’являєшся?
   — Я…
   — Ти! Та як ти могла? — Світлана намагалася говорити пошепки, інакше вона просто закричить і зірве собі горло. — Ти весь час брехала. Брехала мені в очі й навіть не червоніла. Та ми з батьком все для тебе, а ти нам плюєш в обличчя? — шепотіти далі було несила, і жінка перейшла на крик. Перекричати себе, свій біль, свою образу й несправедливість. Адже це несправедливо, нечесно, нечесно. Всередині неї голосно плакала маленька дівчинка і все повторювала одне й те саме.
   «Нечесно, нечесно».
   Що було далі — Світлана пам’ятала погано. Здається, вона лупцювала Лізу її ж джинсами, а донька голосно ревіла, і жінка плакала у відповідь.
   З директоркою якось домовилися. Лізі вдалося сяк-так підтягнути хвости й отримати задовільні оцінки для переходу в наступний клас. Але відтоді вона більше не була її улюб­леною маленькою дочкою. Світлана більше не ві­рила жодному її слову. Вона страждала через те, що сталося, і плакала, закриваючись у своїй кімнаті вечорами, але просто не могла дозволити собі ще раз повірити цим найчес­нішим очам. Вона нічого не розповіла Андрію. Просто не змогла.
   Влітку нічого не змінилося. Хоч не треба було думати про школу — однією проблемою менше. Але з’явилися інші. Ліза напихалася усіляким непотребом і всі дні просиджувала за ноутбуком, не звертаючи уваги на прохання допомогти по дому. З цим неможливо було миритися і Світлана боролася як уміла: покаранням, криком, сваркою, часом — лайкою, хоч і картала себе за це, але лайливі слова самовільно вилітали з рота! Бувало й заціджувала ляпаса, подумки виючи від власної безпорадності. Але це не спрацьовувало. Більше того — донька навіть спробувала втекти з дому. Як після такого стримаєшся?
   Жінка розглядала фотографії маленької Лізи й прикладала хусточку до очей. Чому її донечка не могла назавжди залишитися малятком? Чому все так сталося? Чому? Але відповідей на всі ці запитання не було.
   А ще це… Ліза сказала, що ненавидить її. І це стало остан­ньою краплею. Світлана злягла в ліжко. Серце шалено калатало, а голову стиснули лещата — піднявся тиск.
   А раптом вона не брехала? Що коли вона і справді ненавидить власну матір і тому так поводиться? Хіба з тими, кого любиш, можна так?
   Світлана ковтала сльози й шукала причину: де, коли і що вона зробила не так? За що Ліза її ненавидить? За те, що вона любить її? Нехай так. Із цим непросто змириться, але, якщо це правда, нехай так. Тепер все буде по-іншому.
   Жінка перекинулася на інший бік. Подушка була волога й холодна від сліз. З тумбочки вигулькнула баночка з таб­летками. Світлана проковтнула відразу три. Їй терміново треба було заснути. І перед тим, як заплющити очі, вона здригнулася від думки, яка блискавкою пронизала запалений мозок: якщо все стало на свої місця, то чому досі так боляче? Чому?
   Розділ X. Дуже сильний вітер
   Тінь без обличчя тягнула руки до її шиї, а Ліза навіть не могла поворухнутися. Вона заклякла на місці і з жахом чекала, поки холодні пальці торкнуться шкіри. Її пальці завжди були крижаними. А як інакше, якщо вона померла? Ти померла! По-мер-ла! Дерев’яні губи ледь ворушилися, Ліза чула власний голос. Померла!!! Вона щосили закричала і прокинулася. Сльози рікою текли з очей, дівчину трусило мов у лихоманці.
   — Коли ти перестанеш мене мучити?
   Ліза не помічала, що продовжує кричати вже вголос. До кімнати забігла Світлана:
   — Лізо? Знову? — вона сіла на ліжко й міцно обняла доньку. Вчорашня образа зникла, як і не було її. Знову повернувся страх. На місці померлої однокласниці могла бути її власна донька. Добре, що все минулося. З Лізою усе гаразд, і це найголовніше. Світлана відчула, як донька притиснулася до неї, і стала тихенько примовляти:
   — Це був сон. Страшний сон. Нічого, нічого! — Вона гладила доньчине волосся, а Ліза схлипувала їй у плече.
   — Мамо, я… — спробувала відсторонитися дівчина. Але Світлана пригорнула її міцніше.
   — Навіть не думай! Лізо, ти ні в чому не винна! Це нещасний випадок! Пам’ятаєш? Це життя, таке може статися, розумієш? — Жінка говорила впевнено і спокійно, як і радив психолог. Головне, щоб донька перестала себе звинувачувати, а з таким тягарем на душі важко було впоратися самотужки. Для цього потрібен був час, і в них було ще все життя попереду.
   Ліза кивнула. На душі полегшало. Коли мама була доб­рою, завжди ставало легше.
   — Зможеш заснути? Посидіти з тобою?
   — Не треба, мамо. Все гаразд, я вже заспокоїлася, — витерла сльози дівчина, намагаючись говорити рівним голосом. — Дякую.
   — Добраніч.
   Світлана зупинилася на порозі. Може, саме зараз — час поговорити? Може, саме зараз донька її нарешті почує? Але Ліза вже вляглася і накрилася простирадлом майже з головою. Жінка ще трохи повагалась і вийшла з кімнати, причинивши за собою двері. Краще завтра. Усе — завтра.
   Дівчина дочекалася, поки мамині кроки на сходах нарешті стихнуть, і потягнулася до ноутбука. Хто зможе заснути після такого? Тільки б Кит був у мережі. Вона швидкозастрочила:
   — Мені наснився кошмар. Ти тут?
   Кит мовчав, його профіль не світився синім. Але це ще нічого не означало. Може, треба просто почекати. Дівчина приставила подушку до стінки і зручніше вмостилася. Зайшла в папку під назвою «Школа» і відкрила фотографію світлокосої однокласниці. Вона не забула її обличчя. Чому тоді ніколи не бачила його уві сні? Ліза не вперше думала про смерть. Вона бачила, як помер її папуга, бачила збитих голубів на дорозі та щурів у мишоловці, бачила мертву бабусю. Цікаво, чи існує інший світ, у якому можна зустріти померлих? Чи існує переродження, щоб зробити усе правильно? Смерть така непроста, але стається надто легко. Коли померла Аня — завжди привітна й весела однокласниця, яку всі називали Ганнуся, — вони переїхали. Багато хто з однокласників тоді переїхав. У неї постійно брали свідчення, змушуючи розповідати одну й ту саму історію.
   — Тут. Ніч надто гарна, щоб витрачати час на сни. Тим паче — кошмари.
   Кит відписав. Ліза усміхнулася. Він завжди вмів перевернути все іншим боком.
   — Що тобі снилося?
   Може, розповісти? Ліза глибоко вдихнула і почала строчити:
   — Однокласниця. Мертва, якщо точніше. Ми вчилися разом із першого класу. Дружили, були в одній компанії. Вона була добра. Якщо чесно, це завдяки їй мене взяли в її компанію.
   — Що з нею сталося? Нещасний випадок?
   — Так, — написала Ліза і стерла. Вона в це не вірила і не хотіла брехати Киту.
   — Не зовсім. Знаєш таку гру — собачий кайф?
   — Чув.
   — Ну от. Ми пробували кілька разів.
   — І ти?
   — Я — ні. Хотіла, але не змогла наважитися. Ну і ми завжди були в компанії, тому…
   — Що?
   — Ми вирішили зняти відео, закинути його на ютуб. Знаю, смішно, але наші десь прочитали, що за перегляди можна отримати купу грошей. Ми хотіли заробити. А потім на всі поїхати на море компанією. Круто було! Тільки наші гроші — і ніякого клопоту…
   Ліза покусала губу. Кит мовчав, наче завмерши в очікуванні.
   — Відео ми зняли, але вона померла.
   — Серйозно? Як це померла?
   — Це був нещасний випадок. Ми не хотіли, щоб так сталося! Я тоді так перелякалася. А потім ми переїхали в Тума­нівку, — Ліза відправила повідомлення і побачила, що написала назву містечка. Дівчина на мить задумалась і махнула рукою: нехай знає. Це неважливо.
   — Ти себе звинувачуєш?
   — Трохи. Це тому вона мені сниться?
   — Не знаю. А що вона робить уві сні?
   — Хоче мене задушити. — Ліза здригнулася, наяву відчувши крижані пальці на своїй шиї. — Але ніколи цього не робить.
   — Я зараз дещо скажу, але ти не лякайся. Цю твою подругу часом звали не Аня?
   — Так… Ганнуся. Звідки ти знаєш?
   — Не пам’ятаю прізвища. Ми з нею дружили. Ну, як дружили — переписувалися в мережі. Вона померла так само, як ти сказала. Дивний збіг, навряд чи це твоя однокласниця…
   — Я можу скинути фотку! — Ліза швидко знайшла потрібний файл, завантажила його, але в останню мить зупинилася і подивилася на своє повне обличчя. Краще замалювати його. Не треба йому бачити її такою. Може, потім… Дівчина швидко замалювала своє обличчя в програмці й надіслала Киту.
   — Це вона! — Кит відписав швидко.
   — Нічого собі!
   — Таке буває. Вибач, батько йде. Якщо побачить, що я не сплю, — мені капець. Ти не передумала, до речі?
   — Ні, ти що! Я вже вирішила!
   — Добре. Ти єдина, кому я можу вірити. Маю ще одну пропозицію. Щоб ми зробили це разом — одночасно. Остан­ній крок о 13:00. Моє улюблене число. Як тобі?
   — Я не проти. Запам’ятаю.
   — Не можу дочекатися нашої зустрічі!
   — І я, — Ліза надрукувала повідомлення, але співрозмовник уже вийшов із мережі.
   По той бік екрана Дмитро Рикун облизував несподівано пересохлі губи. Він до болю в пальцях стискав мишку — так, що мало не поламав її. З монітора на нього дивиласята, кого він дивом знайшов. «Моя маленька принцесо, це ж ти? Татко тебе завжди почує, хоч би де ти була. — Чоловік послав дівчині на фотографії повітряний поцілунок. — Ти не уявляєш, що для мене зробила, моя сонячна…»
   Ліза прийшла до моря в заду´мі. Вона навіть забула привітатися з Анею, яка, як і завжди, вже була там. Сонце сідало за горизонт, нагадавши про вчорашню розмову.
   — Цікаво, чому захід сонця завжди червоний? — замислено промовила дівчина. — Всі ним милуються… А мені він здається моторошним. Сонце ніби щоразу помирає від ран, і все небо в сонячній крові.
   — Може, й так. — Аня теж дивилася в небо. — Смерть буває дуже красивою. Але сонце помирає щодня, аби знову народитися. І зранку воно знову прекрасне, згодна?
   — Згодна. Для того, щоб народитися заново, треба померти. Але це так страшно…
   — Кажуть, що смерть — це початок.
   — Хочеться, щоб так і було. І щоб це було легко — просто заснути і прокинутися вже кимось іншим.
   — О, тоді всі б помирали чи не щодня. Життя швидко набридало б і не мало жодного сенсу.
   — То, виходить, сенс життя в тому, що є смерть?
   Аня не відповіла. Вона мовчки дивилася, як небо стає багряно-червоним, а потім промовила:
   — Знаєш, мені вже колись це казали.
   — Хто?
   — Одна дуже важлива для мене людина. Тоді я так думала. І я йому вірила. Вірила кожному слову.
   — А він?
   — А він, як я зрозуміла, не дуже вірив. Однієї віри на двох замало. Тому я так і не знайшла свого сенсу.
   — Може, тоді його немає?
   — Краще думати, що є, просто за життя його не можна збагнути.
   — Ясно, — кивнула Ліза. — То це розумієш тільки коли помираєш.
   — Може, навіть і не тоді. Може, в наступному житті. Чи життях, — знизала Аня плечима.
   — Я спробую…
   — Що?
   — Збагнути сенс життя.
   — Якщо вийде — розкажеш і мені. Я завжди чекатиму на тебе тут, — кивнула жінка в бік моря.
   — Гаразд, — усміхнулася Ліза. Знати, що хтось її завжди чекатиме, було приємно. Навіть якщо це було неможливо, Ані хотілося вірити. Вона завжди була надто дивна. Як сонце, яке щоранку народжувалося, щоб померти і навпаки.
   Розділ XI. Штормовий вітер
   Дмитро Рикун вийшов із маленького автобуса, ґречно попрощавшись із водієм і пасажирами, і став із насолодою розминати ноги. Повітря було трохи задушливе, ­однак зовсім не схоже на повітря його міста. Вітер, просякнутий сонцем і сіллю, приємно лоскотав вуха — неподалік було море. На зупинці в тіні від навісу відверто нудьгували дві жіночки з картонками на грудях. «КІМНАТИ ПОДОБОВО! ДЕШЕВО!!!» Вони зацікавлено роздивлялися високого худого чоловіка з дипломатом у руках, але Рикун заперечно похитав головою. Кімната йому була не потрібна. Навіть задарма. Однаково грошей не було. Жіночки перезирнулися між собою і знову розслаблено примружили очі.
   Чоловік потягнувся, хруснувши шиєю: дорога його таки трохи вимучила. У сусіда по сидінню виявилася гітара, слово за слово — і Дмитро вже розважає весь автобус піснями. Було весело, він наче помолодшав. Завжди, коли він співав, — і тоді, і зараз також — усі пісні тільки для неї. Для ластівки. Взявши перші ж акорди, Дмитро заплющив очі, а коли розплющив — у кріслі поруч сиділавона.
   Підібгавши довгі соломинки-ноги під себе, опустивши голову на руку, що зручно спиралася на бильце. Світле волосся густою рікою падало на спинку. Темно-зелену оксамитову спинку. Якщо він зараз простягне руку, то зможе торкнутися цього оксамиту, відчує її тепло. Чоловік глибоко вдихнув. І запах кориці… Вона розсипала цілу пачку, коли відгризала зубами кутик, щоб напекти булочок. Вона ніколи не брала ножа чи ножиці — лише зубами. Дурна дитяча звичка, яка щоразу доводила його до сказу. Пакетик не піддавався, і вона рвонула сильніше, обсипавши корицею себе й зелений оксамит. А потім вони удвох вимивали його шампунем — рідина для посуду саме закінчилась. І довго цілувались — на ще вологому зеленому оксамиті. Піна на її плечах, трішки кориці в ніжно-рожевому вушку й водоспад густого волосся, яке він постійно перебирав пальцями, наче гітарні струни. Це в неї вдома він уперше взяв гітару. Вона належала її батькові — видатному музиканту. І це стало причиною першої сварки — чоловік не любив, коли брали його речі без дозволу. А потім була ще одна і ще. Він став небажаним гостем у її домі, і майже забув, який вигляд має зелений оксамит. Вони бачилися потай, навіть домовились…
   Боже, яким дурнем він був! Нічого дивного — адже йому виповнилося лише шістнадцять. Тут або увесь світ до ніг, або ти проти всього світу. І єдиний спосіб упоратись із цим світом — утекти… Його ластівка так і зробила. Від нього вона втекла. Він довго страждав. А потім його закрутило студентське життя. Вступ до престижного медичного університету. Батьки хотіли, щоб він був стоматологом. Але Дмитра раптом привабив інший напрямок — психологія. Навчання так затягнуло його, що він навіть зміг забути про все — і про ластівку, і про її втечу. Та одного ранку, прокинувшись, він зрозумів, чому обрав психологію. Він хотів знати. Йому потрібні були відповіді. Він не забув про ластівку, але знайти її теж не зміг. Залишалися книги, наукові праці, практичні заняття — вони мали б підказати йому, що сталося. І чому та, яка стверджувала, що кохає його більше за життя, просто зникла.
   На п’ятому курсі він зустрів Інгу. Вона геть не була на неї схожа — мініатюрна брюнетка зі стрижкою до плечей. Але вона подобалася батькам і, здається, любила його.Він жив лише для того, щоб жити, бо, заплющуючи очі, він все одно кохався не з Інгою. Він кохався з ластівкою. А ще — вона приходила у снах. Врешті він не витримав, зібрав речі і вирішив піти, залишивши записку. Інга перестріла його, коли він стояв у дверях з наплічником й запискою в руці. Її очі були вологі від сліз, а губи скривлені в неприродній посмішці.
   — Я вагітна. Вагітна, чуєш? У нас буде дитина! Дитина! — Інга казала щось іще, а він просто обережно опустив наплічник на землю й притиснув дівчину до себе лівою рукою. Права в той час зминала вже непотрібну записку. Дмитро спустив її в унітаз того ж вечора. І залишився. Ліцензію на психотерапевтичну практику Рикун так і не отримав: його супервізор підняв надто болючі теми для самоаналізу. Повернутися в минуле і пережити це ще раз Дмитро так і не зміг. Тому замість цього влаштувався продавцем у автомобільний салон — у спілкуванні з клієнтами йому не було рівних. Дев’ять місяців усе було добре. Інга таки подарувала йому дитину — красуню-донечку. Та сама навіть не встигла взяти її до рук. Лікарі казали, що вона наче заснула, а потім просто перестала дихати. Дмитро на автоматі вислуховував співчуття й клопотався про похорон, а сам думав — що робитиме з малою дитиною на руках? Віддати її батькам на виховання? Як він упорається сам? Але коли уперше побачив цей рожевий згорточок, який дивився на нього величезними очима-вишнями, він зрозумів: нікому він свою маленьку принцесу не віддасть. І він точно знав, як її назве. Такі очі-­вишні були тільки в однієї жінки в його житті. Ластівки…
   Рикун шморгнув носом — сльози підступали десь із грудей і не хотіли відпускати. Чоловік завершив сумну пісню, оглянув пасажирів: у багатьох у кутиках очей блищали сльози. Водій гукнув щось підбадьорливе, однак і в нього тремтів голос. Дмитро відкашлявся і звів погляд. На сидінні навпроти із зеленою оксамитовою спинкою замість його ластівки сиділа огрядна жінка з темними плямами поту під пахвами. Чоловік кивнув пасажирці і заграв щось обнадійливо-веселе.
   Зараз же він стояв на запиленій дорозі і розглядав небо. Сьогодні вже тридцяте серпня. Кінець місяця. Кінець літа. Кінець надіям і сподіванням. Йому знадобилося трохи часу, щоб знайти Туманівку на карті, і всі гроші, щоб приїхати сюди. Однак він устиг. Те повідомлення було як грім посеред ясного неба. Дівчина Лілі (вигадане ім’я, ясна річ), котру не розуміють батьки і з котрої знущаються друзі, — одна з багатьох, яку він хотів відправити до китів, — знала його доньку. Більше того, вона була коло неї в момент її смерті. Несподівано Дмитро Рикун зрозумів, що його муляло стільки часу.
   Він викупив відео в якихось невідомих на чорному ринку, він вимагав у слідчого притягнути цих дітей до відповідальності. Але марно. Вони — діти мажорів, недоторканні. А такі, як слідчий Симоненко, лише потурають вбивцям. Тому Дмитро взяв ситуацію у свої руки. Він відправив на небо усіх, кого побачив на відео вбивства його принцеси. Він особисто був присутній під час їхньої смерті, маскуючись під безхатька або офісного працівника. Він переконався, що батьки цих малих покидьків відчули його біль. Він думав, що покарав усіх і зараз просто допомагає іншим — те, чого хотіла його принцеса. Однак у моменти прозріння чоловік ловив себе на думці, що перетворився на звичайного маніяка. Та він проминув найголовніше. Хтось же мав знімати те кляте відео! Нарешті всі його дії дістали пояснення — він шукав останнього вбивцю. І знайшовїї!Він покинув усе й усіх — і вирушив до Туманівки, щоб допомогти Лілі померти. А після цього він і сам помре. І знову зустріне свою принцесу.
   Дмитро втягнув носом солоне повітря і провів рукою по густому волоссю: може, він навіть ще встигне скупатися перед тим, як перейти до справи. Але спершу треба знайти Лілі. Про Туманівку йому було відомо мало: колишня база катерів, море, скелі, житлові будинки, школа, медичний центр. У ній навіть не було жодної пристойної багатоповерхівки! Але тут жила його сонячна дівчинка.
   Чоловік витягнув фотокартку з дипломата й машинально потягнувся до шиї, щоб перевірити, чи добре сидить краватка. Зупинив руку на півдорозі. Однак він так і не звик до свободи. Минуле тримало надто міцно. Але нічого, він змусить його відпустити себе. А ось і та, хто може допомогти йому. Він побачив, як повз зупинку пройшла худорлява чорнява мала з трішки припухлим обличчям. Чоловік начепив осяйну усмішку і гукнув:
   — Дівчино, можна хвильку вашої уваги?
   Чорнявка налякано обернулася, але швидко заспокоїлась, побачивши незнайомця.
   — Ви до мене? — нервово облизала вона губи.
   — Так-так, до вас. Мене звуть Павло Володимирович, і я вперше у вашому містечку. І мені страшенно потрібна ваша допомога.
   — Яка?
   — Я шукаю одну дівчину. В мене є її фото. — Він помахав дипломатом. — Може, це ваша подруга?
   — Ну, я тут усіх знаю.
   — Це чудово, — закивав головою чоловік, показуючи знімок, з якого на неї насторожено дивилася Ліза. — Ось, впізнаєте?
   Юля неоднозначно кивнула. Нащо йому знадобилася жирна? З відкритого дипломата запахло вареними яйцями. Нудота підступила до горла. Вона знову облизала губи.
   — То знаєте цю дівчину?
   — А… Так… Моя однокласниця. — Юля намагалася глибоко дихати, щоб відігнати нудоту.
   — Я — викладач у коледжі мистецтв. Вона перемогла в нас у конкурсі кращого малюнка. І я приїхав сюди, щоб особисто передати їй приз.
   — І що вона виграла?
   — Путівку в краще життя, — усміхнувся чоловік.
   — Навчатися її до вас покличете? — Юля заздрісно насупилася. За нею ніхто не приїздив із сусіднього міста. Живіт знову скрутило болем. Близнючка скривилась і сховала гримасу за посмішкою. Вийшло кривувато, але, здається, цьому­ Павлові Володимировичу було начхати.
   Чоловік зробив таємничий вираз обличчя:
   — Це секрет. То ти скажеш, де вона живе?
   — Цією дорогою до кінця вулиці, потім біля продуктового повернете ліворуч — її будинок третій справа. Побачите.
   — Дякую, дякую, — Дмитро широко усміхався. Він завжди отримував те, що йому було потрібно. Дівчина обернулася, щоб іти, коли чоловік зупинив її:
   — Знаєш, у мене була знайома, схожа на тебе.
   — Ви про що? — Юля скосила погляд на чоловіка, який дивним чином змінився на обличчя. Ті самі очі, та сама усмішка, але він уже був інший. Інший голос, інший чоловік?
   — Вона була хвора на булімію, — Дмитро говорив буденним голосом, дивлячись крізь співрозмовницю. — Шкода, але вона померла. Я бачу, ти теж на шляху до цього. Бажаю успіху!
   Рикун обійшов шоковану дівчину, яка застигла з відкритим ротом, і повернув за ріг. Яка різниця, що казати тому, кого ти більше ніколи не побачиш? Він щось насвистував собі під ніс, крокуючи запиленим тротуаром. Настрій чоловіка стрімко покращувався. Перший постріл — і одразу в яблучко. У нього був ще цілий день і ніч до визначеного часу. Сьогодні Туманівка належатиме йому. Чудове місце! Він втягнув носом повітря й усміхнувся: здається, вночі буде шторм. Дмитро зачепив дипломатом стовп при дорозі, і в ньому щось тихо дзенькнуло. Чоловік переклав валізку в іншу руку й розстібнув ще один ґудзик на сорочці. Зовсім трохи часу — і він відкоркує свою останню пляшку!
   Розділ XII. Шквальний вітер
   — Слухай, це вже четверте! — Маринка вибила з рук сестри тістечко, і воно приземлилося прямо на сніжно-білу скатертину.
   — І що? — з викликом відповіла близнючка. Темне волосся вона заплела у два кренделики з боків і тепер виглядала, наче героїня японського мультфільму.
   — А нічого! — Марина тицьнула вказівним пальцем у лоб сестрі. — Не хмур брови, зморшки з’являться! Що — теж жирною хочеш бути?
   — Ні! — похитала Юля головою.
   — То терпи. Не можна нам, розумієш? На маму подивися, хочеш розтовстіти, як вона?
   — Ні, — похитала головою дівчина.
   Мама близнят працювала кондитером, тому вдома холодильник завжди заповнювався всілякими смаколиками. Валерія Олександрівна і сама була схожа на пишне тістечко з кремом.
   Юля зітхнула. Сестрі легко: зовсім байдужа до солодкого, а ось їй непереливки — відмовитися від солодкого розмаїття вона ніяк не могла.
   — А з руками в тебе що? Подряпини якісь, нігті обкусані — страх!
   — Не люблю я твої манікюри! — огризнулася Юля.
   — А треба! — Сестра поставила руки в боки. — Не вмієш — навчимо, не хочеш — змусимо. Ну, чого ти? Зроблю я тобі щось класне, не переживай! Треба було просто одразу попросити, а не ходити, як казна-що!
   — Треба було, — похилила Юля голову. Із сестрою важко було не погодитись. Якщо для всіх вони були однаково рівні, то насправді Маринка головувала. Старша на шість хвилин, сестра була справжнім тираном. Тільки вона вирішувала, що обидві робитимуть, який одяг купуватимуть і навіть яку музи­ку слухатимуть. Не послухатись — означало підписати собі вирок. У дитинстві Маринка просто тягала Юлю за волосся, щипала й копала, поки сестра не приставала на її умови. Вже дорослішою — тиснула авторитетом. Юля переконувала себе, що робить усе так, як хоче сестра, через силу звички і щоб Маринка не ображалася, але в глибині душі розуміла, що вже давно не питала в себе, чого вона сама хоче.
   — Ну все, йди вмийся, вся в кремі, замазура, — захихотіла Маринка, витягаючи телефон у яскраво-блакитному чохлі. Пальці швидко пурхали, ледь торкаючись екрана. — І думай відразу, що вдягнеш. Я твою блакитну сукню візьму, чуєш?
   Юля зайшла до ванної і замкнула двері на засувку. Добре, що є місце, де можна побути наодинці із собою. Відкрутила кран на повну, щоб шумів, і на додачу — включила на телефоні музику.
   — Востаннє. Це — востаннє, — пообіцяла собі. Опустилася на коліна, трохи зігнулася і вставила пальці в рот. Хвиля звично підкотилася до горла. На очах заблищали сльози. Як же їй було шкода себе і свого життя. За що це їй? Щоразу наїдатися до болю в шлунку, не відчувати смаку їжі, головне — щоб побільше, і знову бігти до туалету. Відраза до себе, коли в дзеркалі от-от з’явиться жирний монстр. І щоразу обіцяти собі, що цього більше не буде? Скільки вона ще витримає? Врешті шлунок перестало зводити спазмами, дівчина підвелася, хлюпнула в обличчя холодною водою. Чистила зуби, поки не зник бридкий кисло-гіркий присмак, і втерлася рушником. Юля вийшла з ванної й зупинилася біля столу.
   — Чого так довго? — Маринка сиділа, так само втупившись у телефон. Вона підвела голову і невдоволено примружилась, уважно розглядаючи сестру. — В тебе обличчя червоне. Запухло, чи мені здається? Може, алергія?
   Юлі захотілося сховатися від чіпкого погляду сестри. Але не можна було. Вона витиснула із себе ніякову усмішку.
   — Чекай! — Маринка ляснула себе по коліну. — Ти що — ревіла?
   — Та ні, — знизала плечима Юля. — Просто вода гаряча.
   — А-а, тоді добре, — усміхнулася Маринка. Вона відчувала відповідальність за свою недолугу сестру. Це ж треба бути такою аморфною. Як амеба! Все їй треба пояснювати й розжовувати по сто разів. Що б вона без неї робила? — А то я вже подумала було… Неважливо! Зараз я із Сашком домовлюся і підемо гуляти. — Дівчина знайшла у списку контактів номер рудого і з усмішкою стала розглядати фотографію. Зараз вона напише йому…
   — Марин, тобі не набридло? — Голос сестри звучав тихо. Юля дивувалася своїй сміливості. Вони ще ніколи не розмовляли про Сашка. Це було табу.
   — Набридло — що? — розсіяно перепитала Маринка. Вона саме обирала, який смайлик додати в кінці: поцілуночок чи краще підморгування?
   — Ти ж знаєш, тобі з ним нічого не світить, — обережно почала сестра.
   Маринка схопилася:
   — Ти нічого не знаєш! Повчати мене надумала? — звела вона брови. Її тиха аморфна Юля надумала бунтувати? Оце вже новина!
   — Сашко несерйозний. — Дівчина не відводила погляду. — Він бачить, що тобі не байдужий. Грає твоїми почуттями і більше нічого.
   — Та що ти розумієш? — Очі сестри підступно заблищали. Юля казала те, про що вона й сама знала. Сашко справді тільки жартував і сміявся, жодного разу навіть не провів додому. Навіть тоді, коли здавалося, що він от-от зробить перший крок, — відступав на два назад. Рудий не давав до себе підступитися, але вона все одно вірила, що зможе привернути його до себе. Він їй подобався з першого класу: дотепний, яскравий, веселий, завжди в центрі уваги. Хотілося весь час просто бути поруч із ним. Коли симпатія переросла в кохання? Перше, справжнє… Його компанії було замало, хотілося прогулянок удвох, щирої розмови на березі моря. Тридив, захід сонця — романтика. От чого йому бракувало? Вона ж не страшна. Тільки поклич… Йому точно не було зовсім байдуже. Принаймні ця думка давала бодай якусь надію. Повинна бути причина. Нерішучість чи щось іще… І Юля це мала знати! Навіщо було казати вголос? Хотіла зробити боляче? Їй? За що? Але замість того, щоб сказати це, дівчина випалила:
   — Хіба ти кохала коли-небудь?
   — Ні, але я… — Юля вже пошкодувала, що зачепила болючу тему.
   — Отож і мовчи, — крізь зуби видихнула Маринка. — А я зроблю все, щоб бути з ним. Ясно? І взагалі, ти моя сестра, ти повинна мене підтримувати. Ти зі мною, чи як?
   — З тобою, — кивнула Юля. — Вибач, я не хотіла…
   — Ну, все, проїхали, не кисни. — Настрій у Маринки змінювався миттєво. Вона вже усміхалася, а подумки уявляла прогулянку із Сашком. — Зараз вийдемо, провітримося, все ж класно!
   — Класно, — луною повторила сестра й усміхнулася. У неї це виходило вже майже природно.
   Близнючки переодягнулися й вийшли з дому. Від розпеченого повітря тонка тканина суконок миттю прилипла до шкіри. Голова стала важка, а в горлі утворилася пустеля. В обідню спеку під сонцем гуляли тільки самогубці. Добре, що Дан жив у сусідньому будинку — дорогу перейти. Дівчата пропустили повз себе родину відпочивальників із яскраво-жовтим надувним човном і розуміюче перезирнулися: море не рятувало, досмажуючи тіла до стану ракоподібних. Недарма власники магазинів отримували шалений прибуток на засобах після засмаги, ну і на кефірі зі сметаною, бо засобів на всіх завжди бракувало. Двійнята зайшли через хвіртку, замкнувши її за собою. Двері дохати були відчинені.
   — Є тут хто живий? — Маринка зайшла до середини й кивнула головою сестрі. В коридорі панувала рятівна прохолода — кондиціонер працював на повну потужність.
   — Заходьте! — вигукнув Данило із середини будинку.
   Дівчата пройшли до кімнати, де вже сидів Сашко в білій майці і яскраво-помаранчевих шортах.
   — О, привіт, дівчата! — Рудий навіть не повернув голови. Він сидів, втупившись в екран телевізора, стискаючи в руках джойстик. На екрані билися монстри, вкриті слизом і шпичаками.Удари та крики приглушала гучна музика з колонок. Дан відбивав такт ногою, сидячи за комп’ютером.
   — Ось тобі! І ще! І ще! Ху-у-ух, виграв! — Хлопець відсалютував телевізору джойстиком і обернувся. — Ну що, як справи?
   — Та нормально. На вулиці справжнє пекло, а у вас тут такий оазис, м-м-м. — Маринка миттю забула про спрагу і спеку і світилася від щастя. Вона підійшла до рудого і грайливо запропонувала:
   — Може, мене грати навчиш?
   — Нє, — ліниво відповів Сашко, вимикаючи гру. Від телевізора вже боліли очі. — Це не бабська гра. Скажи, Даніссімо?
   — Ага, Марин, тобі там нічого робити, — розсміявся друг, не відриваючись від екрана монітора. Він був без футболки, лише в подертих на колінах джинсах. Його пальці швидко стукотіли по клавіатурі.
   — Дуже мені воно треба! — Дівчина стиснула кулаки, але одразу розтиснула їх, весело усміхаючись. Вона підійшла до комп’ютера й поклала руку на спинку стільця, за яким сидів хлопець. — Дане, а ти що робиш?
   — Та ось, нашій жирній відос вантажив. Прикольно вий­шло! Дивись, я ефектів додав і музон епічний наклав. — Він розгорнув відео на весь екран.
   — Круто! — захоплено кивнула Маринка. Лізу, яка плазувала в багні, їй було аніскілечки не шкода. Дурепа й боягузка, вона заслуговувала на те, щоб із неї сміялися.
   — Шкода, у неї друзі приховані. Цікаво все-таки, хто відос побачив. — Дан розглядав приховану сторінку. — О, а це що таке? Вона мене заблокувала! Ну коза!
   — Дай мені! — Сашко підхопився з дивана й посунув друга вбік. Він швидко зайшов у мережу під власним паролем і запитав. — Як там її тепер?
   — Лілі, — зареготав Дан.
   — Як ти її завжди знаходиш? — рудий звів догори брови.
   — По айпішці[7], — гордо скинув підборіддя хлопець. — У брата на компі знайшов програмку: вона вираховує, хто звідки сидить. Я забиваю її айпі, і мені вона одразу показує її профіль у мережі.
   — Ну ти даєш! — Сашко стукав по клавішах. — Так, є така. Ага, мене теж блоканула. Ну блі-і-ін… І що тепер? Такий прикол нам обламала, зараза!
   До розчарованого хлопця підійшла Маринка. Вона поклала руку йому на плечі і зробила кілька масажних рухів, промовивши лагідним тоном:
   — Ну… Сторінку і зламати можна…
   Рудий підскочив на стільці:
   — Та ти геній, Маринко! Це круто! Я тут бачив одну групу, вони якраз цим займаються. Напишу ім. Злазь! — він зіштовх­нув геть зі стільця Дана й став швидко їм строчити на клавіатурі.
   — Чуєш, а ти чого така бліда? — Підійшов до Юлі Дан. — Може, голодна? У нас там печиво є. Мама прислала цілу купу. Італійське, шоколадне! Хочеш? Ти не стидайся, кажи, я хлопець щедрий! — він широко усміхнувся.
   — Та все з нею добре, — відмахнулася Маринка. Зайва увага до близнючки дратувала її. Ще зараз і Сашко долучиться. Вона обернулася до сестри із запитальним поглядом.
   — Так, усе добре, — Юля кивнула близнючці, усміхнулася й підійшла до хлопців. У животі сильно крутило, а в горлі пекло. Від голоду починала боліти голова. Від думки про печиво вона ледь не втратила свідомість. Вона ніби наяву відчула смак шоколаду на язику й солодкий запах. Дівчина присіла на сусідній стілець. Як же вона себе ненавиділа! Нікчема! Нічим не краща за жирну!
   — Юлько, ближче сідай! — Марина махнула їй рукою і знову обернулась до монітора. Так вона могла стояти поруч із Сашком. Від цього в неї порожевіли щоки й блищали очі. Нехай би це тривало якомога довше!
   Близнючка кивнула. Бути поруч, бути такою ж веселою, вдавати, що все чудово. Стиснути зуби й усміхатися. Ну ж бо, візьми себе в руки й продовжуй гру у своє чудове цу­керно-зефірне життя. Дан саме приніс печиво і трусив ­перед нею відкритою пачкою. Дівчина видихнула й похитала головою:
   — Печива не хочу! Давай краще подивимося, хто там нашій жирній пише?
   — Давай! — реготнув Дан, і підлітки стовпилися перед екраном монітора. Раптово у хлопця задзвонив телефон. Він витягнув його зі штанів, швидко подивився на екран й вилаявся крізь зуби:
   — Зараз прийду, без мене не дивитися!
   Хлопець вийшов з кімнати. Притулився до стінки і натиснув кнопку прийому виклику.
   — Так, мамо. Ну чого ти верещиш? Беру я трубку! Все нормально! Звідки я знаю, де він?! Все, давай. — Хлопець натиснув відбій й вдарився головою об стіну. Стосунки з мамою не складалися. До нього весь час були якісь претензії, вічний номер два біля свого старшого брата, який тільки прикидався класним хлопцем. Ніхто не знав, що у своїй компанії Юрко давно підсів на наркотики і грає слухняного сина тільки щоб мама не перекрила потік грошей. Батько помер від серцевого нападу, ще коли вони були малими. І зараз нікому було сказати брату: годі. Мама ні про що не здогадувалася. Поїхала до Італії на заробітки, залишивши їх один на одного і справно висилала передачі. Данило стиснув кулаки. Хоч би як він намагався перевершити чи бодай дотягнутися до Юрка, йому це не вдавалося. Та хіба це мало значення? Головне, що тут він не сам — є Сашко, дівчата. Вони — не зрадять. І він завжди буде з ними. В цьому ж сенс справжньої дружби?
   — Усе нормально, — повторив собі Данило й, начепивши чергову усмішку, зайшов до кімнати. — Ну що тут у вас?
   — Та нічого, — відмахнувся Сашко. — Зламують. Треба трохи почекати. Може, в пляшечку зіграємо? — підморгнув він Маринці, яка накручувала кучер на палець.
   — Ще чого! — Гордо гмикнула вона, але всередині все перевернулося.
   — Ну, Мари-и-инко, — жалібно попросив рудий. Він поліз до свого наплічника, що висів на стільчику, і витягнув пляшку вина, похитавши нею у повітрі. — Дивися, що в мене є!
   — Ого, нічого собі! Дорогезне! — вигукнув Дан, впізнаючи відому назву. — Де ти взяв?
   — У батька з серванта. Це його улюблене. Остання пляшка, між іншим! — Сашко з любов’ю погладив етикетку. — Тільки сьогодні і тільки для вас!
   — А тобі нічого за це не буде? — обережно спитала Юля.
   — А коли мені щось було? — весело відмахнувся хлопець. — Я за штопором!
   Він вийшов на кухню і з гуркотом відсунув шафку з приборами. Перед очима чомусь стояло сумне батькове обличчя. В нього завжди було таке обличчя, і хоч би що він робив, воно ніколи не змінювалося. Відтоді, як мама… Рудий чортихнувся. Штопор, замість того щоб увійти в корок, роздер йому палець. На білу плитку впала перша крапля крові. Хлопець криво усміхнувся, запихаючи палець до рота. Що батько йому може зробити? Нічого! Що б він не втнув — усе завжди завершується нічим. Колишнього батька не повернути…
   — Ну де ти там застряг? — До кухні зайшов Дан і побачив, що Сашко застиг із пляшкою в руках. — Давай я!
   Він із легкістю висмикнув корок і розлив вино по келихах. Ледь втримався, щоб не розбити хоча б один — це ж мама прислала новий сервіз тиждень тому. Усе для Юрка.
   Дан відніс вино до кімнати, а сам повернувся за пляшкою і заштовхнув корок назад.
   — Ну, йдемо?
   — Йдемо, — Сашко наче прокинувся й підморгнув: — Сьогодні буде гаряче?
   — Ага, — реготнув Дан, пропускаючи рудого поперед себе.
   — Ну, що перше: вип’ємо чи зіграємо? — Він усівся на килим і поклав перед собою пляшку. — Юлько, давай сюди! Вип’єш?
   — Давай трохи пізніше… — Дівчина слухняно опустилась поруч. Не мало жодного значення, що робити. Пляшка, злам сторінки — все що завгодно!
   — Маринко? — Дан подивився на близнючку, що склала руки на грудях.
   — Ти не знаєш, від чого відмовляєшся! — Рудий узяв келих і одним хилом ковтнув половину. — Нам буде дуже весело, — майже промуркотів.
   — Ну гаразд, переконав, — кивнула Маринка, сідаючи навпроти сестри. — Тільки руки не розпускати!
   — Та ти що? — удавано здивувався Сашко. — Я джентльмен! Ну що, хто перший? Давайте я?
   Він крутнув пляшку, і вона зупинилася навпроти Юлі.
   — Перший раз у щічку, — урочисто оголосив хлопець, цілуючи чорнявку.
   Маринка гмикнула та розсміялась:
   — Ой, ну як діти!
   Серце стиснулося. В голові у дівчини дзвеніла тільки одна думка: терпи, терпи, терпи! Все буде добре! Адже їй теж має пощастити!
   Юлина пляшка як на зло знову зупинилася на Сашкові. Він підставив губи, і близнючка слухняно доторкнулася до них. Хлопець крутнув пляшку, і знову — Юля.
   — Слухай, це доля! — засміявся Дан, штовхаючи в бік друга.
   — Та місцями просто треба помінятися. Набридло, одне й те саме, — гмикнула Маринка й відвернулася. Дивитися на те, як Сашко цілує сестру, було несила.
   — Ну, тепер все по-дорослому, Юльцю, — Сашко сито усміхнувся й потягнувся до дівчини. — А ви — рахуйте до десяти!
   — Раз, два, три…
   Маринка стиснулася. Слова в голові віддавали гучним дзвоном. Ні, вона не може, не може на це дивитися! Близнючка схопилася, збираючись розняти парочку, коли в ком­п’ютері щось противно запищало. Сашко з розчаруванням відхилився й підвівся:
   — Ну, пізніше продовжимо.
   Червона як рак Юля кивнула й теж підвелася. Маринка схопила її за руку, боляче впиваючись нігтями у шкіру, і з притиском просичала просто у вухо:
   — Не могла від нього відклеїтися? Я тобі цього ніколи не пробачу, чула? Ніколи!
   — Так, що тут у нас? — Рудий сів за комп’ютер і активно заклацав мишкою. — Дивіться, їй навіть хтось пише. Правда, тільки один, і нік у нього тупий, — жартівливо почав хлопець, та раптом затнувся. Перед очима пролітали дивні фрази, вирвані з контексту.
   «Кити викидаються, берег, вирішила, піду з тобою, сіллю для моря, народитися заново, скелі, вибрати, смерть».
   — Слухайте, так вона що, цей… Зовсім здуріла? Зібралася накласти на себе руки? — Сашко ошелешено дивився в монітор. Перед очима у хлопця з’явилося вікно. Стулки розчиняються, в отворі з’являється худенька постать у білому. Білі фіранки розвіваються під вітром. Фігурка робить крок. А він не встигає нічого сказати, він не може навіть кричати. Мама, мама, мама… Його губи розпливлися в некрасивій гримасі. Мама, мама, мама… Він підняв божевільний погляд і наштовхнувся на Маринку. Хлопець простягнув руку до дівчини, але вона раптом сахнулася від нього. Сашко чортихнувся. Близнючка весь час нагадувала йому маму. Ті самі очі, той самий сміх — це тому він весь час себе стримував. Якщо він відкриється Марині, а вона теж його покине… Хлопець похитав головою, відганяючи страшні думки. Не можна! Не можна! Заспокойся і думай, заспокойся!
   Юля опустилася на підлогу й почала розгойдуватися ­сюди-туди.
   — Це ми, ми її довели! Це ми винні! Нас посадять!
   — Чуєш, заспокойся! — Сашків голос тремтів. Перед очима все ще була мама. Вона дізналася, що батько зраджував їй, але навіть тоді не плакала. Вона просто зробила крок у вікно. І він не зупинив її. Просто не зміг. Правда? Він не винен. Він просто не зміг…
   — Так, спокійно. Ніхто нічого не доведе! — Данило вхопив пляшку з вином і зробив три великі ковтки. — Ми її не чіпали.
   — Не чіпали? — Юля вибухнула. Все, що мучило її всередині, вилилось назовні. Лізка, нехай дивачка і дурна, але, навіть попри їхні знущання, запропонувала води. А тепер помре ні за що? Вона цього точно не заслужила… — Ти справді так думаєш?
   — Ну, ми трохи перестаралися… — Підняв руки вгору рудий. Йому вперше стало страшно. — Але не треба робити з цього трагедію. — Голос здавався йому ляльковим, несправжнім.
   — У неї ж нікого немає, крім цього Кита, — прошепотіла Маринка. Перед очима стояла Ліза. Вона жодного разу навіть не намагалася захиститися. Може, цього і справді було занадто? Уся злість і ревнощі раптом видалися надуманими, несправжніми. У дівчини мороз пройшовся по шкірі. — Це тому її ніщо тут не тримає, — стиснула вона скроні. Їй стало шкода, до болю шкода цю дурну жирну, яка, виявляється, так схожа на неї.
   Сашко вдарився чолом об стіл:
   — Слухайте, ми можемо зараз видалити всю переписку, видалити її сторінку, і ніхто нічого не дізнається.
   — Так, точно, — підскочив до нього Дан. — Немає переписки — немає доказів. Ніхто нічого не доведе.
   — Дурні, Господи, які ж ви дурні! — бурмотіла Юля. — Вона ж померти хоче. По-справжньому! Дійшло? Я з цим не зможу жити.
   — І що ти пропонуєш? — запитав рудий. Його руки трусилися, на чолі виступили краплі поту. Мама, мама, мама. Йому ж було всього чотири. Він же ж не зміг би, тоді він навіть не зрозумів, що сталося. А зараз… Що він може зробити зараз?
   — Усе виправити… — прошепотіла Юля.
   — Що ти там бурмочеш під ніс? — різко запитав Сашко.
   — Ми можемо все виправити, — дівчина повторила голосніше. — Піти до неї, поговорити… Якщо не з нею, то з батьками, сказати дільничному… Ми повинні щось зробити!
   — Думаєш, вона нас послухає?! — істерично розсміялася Маринка. — Знаєш, ми тут подумали: не треба тобі помирати, все буде добре? Ти хочеш, щоб ми їй щось таке сказали?
   — Заспокойся. Нам усім треба заспокоїтися. — Сашко поклав їй руку на плече. Все раптом встало на свої місця. Зараз він міг допомогти, міг усе змінити. — Ми їй усе нормально пояснимо. А не схоче слухати — її проблеми. Нашої провини в цьому вже не буде.
   — Дивіться, вона зробить це завтра. Завтра тридцять перше! Чорт, ми що — вночі до неї підемо?
   — Ні, підстережемо біля будинку. Там написано — вона стрибати піде. У нас одні скелі, не помилимося. А зараз нам усім треба заспокоїтися й розійтися по хатах.
   — Може, Максу подзвонити? — раптом запитала Юля. — Він міг би допомогти…
   — Здуріла? — Дан підняв брови. — Він нас за відос приб’є! Його величність не розуміє жартів!
   — Так і буде. Не треба його сюди вплутувати, — серйозно кинув рудий. — З якої почнемо вартувати?
   — Давайте всю ніч?
   — А батьки? — злякалася Юля.
   — Скажемо, що влаштували ночівлю, — відмахнулася близнючка.
   — Візьміть кави міцної, щоб не заснути, — Сашко знову відчував себе лідером. Він розправив плечі і схрестив руки на грудях. Цього разу він зробить усе правильно. — Вона від нас не втече!
   Розділ XIII. Шторм, що переходить у бурю
   — Сенс життя — в тому, що є смерть, — Аня повторила слова Лізи і криво усміхнулася. Який чудернацький світ: такі різні люди в різному віці можуть думати цілком однаково. Вона милувалася сходом сонця. Сьогодні, як завжди, — о пів на шосту. Схід сонця був її ліпшим будильником ще з дитинства. Хоч о якій годині вона б заснула — все одно прокидалася не пізніше сходу сонця. Навіть якщо всю ніч проговорила з ним.Жінка опустила голову на руки і примружила повіки. Із заплющеними очима їй все ще було двадцять один. Стільки, скільки під час їхньої зустрічі. Хіба вона, одна з кращих випускниць кафедри східної філології, золота дівчина з великим майбутнім, могла перетнутися з юнаком, молодшим за неї на п’ять років? Між ними була прірва у всьому: захоплення, смаки, друзі, мрії, але чомусь нічого з цього не стало на заваді пристрасті, яка поглинула їх із головою. Вони майже потонули у своєму коханні. Вона — захлинулась, він же зміг виплисти. Чи не зміг?
   Учорашній школяр і жінка. Саме так вона їх охрестила після першої зустрічі, коли його образ намертво закарбувався в її серці. Чорнявий промоутер у футболці із суперменом та кумедній кепці з широким козирком вручив їй листівку з мовними курсами, а вона — відповіла йому чистою японською, що може й сама навчити кого хочеш. Хлопець покліпав темно-зеленими котячими очиськами з довжелезними віями й кинувся за нею. Півдороги випитував, куди саме вона його послала китайською. Потім, з’ясувавши, що то була японська, випитував, куди його послали японською. А їй просто не хотілося, щоб він зупинявся. Його голос можна було слухати годинами. Заплющити очі, і голос був матеріальніший за будь-який дотик. Він міг самим лише голосом поцілувати, обійняти й змусити червоніти. Аня весь час переконувала його, що він повинен співати. Та­кому голосу гріх пропадати, а потім гризла себе від ревнощів, коли він став співати просто на вулиці і його миттєво обсту­пили щільним колом нахабні розмальовані дівчиська. Ох, ці дів­чиська завжди крутилися коло нього!
   Перше знайомство з його компанією було невдалим. Вона відчувала себе старезною бабцею поряд із тими щебетливими подружечками. Хоча на вигляд їй самій не можна було дати більше вісімнадцяти — без макіяжу на чистому личку вона була природнішою за малих, що прагнули чимшвидше подорослішати. Прірва, яка мала б збільшитись, навпаки, меншала. Його компанія так і не прийняла її, і вони почали гуляти тільки удвох. Знайомити його зі своїми друзями Аня категорично відмовлялася. Стосунки розчиняли її в собі. Вона розчинялась у ньому. Він затулив їй цілий світ. І коли це помітили батьки — було вже надто пізно. Вони виступили проти, о так, ще й як проти. Нащо їхній розумниці здався цей шмаркач? Вони так і не зрозуміли її. Кожне повернення додому починалося й завершувалося сваркою. Вдома у коханого було те саме — батькамне подобалася доросла дівуля, що запудрила мізки їхній золотій дитині. Стосунки ставали тягарем, хотілося звільнитися від усіх і просто насолоджуватися одне одним.
   Коли все полетіло шкереберть? Коли він відмовився вступати до університету, мотивуючи це тим, що піде працювати, щоб заробити на пристойне життя? Чи коли вона відмовилася від престижної вакансії помічника перекладача посла Японії в Україні, місця якого так ревно прагнули її батьки? Чи коли сказала, що йде з дому, а в неї відібрали документи і гроші, замкнувши в кімнаті, наче підлітка? Вона думала, що з вісімнадцяти сама відповідатиме за себе, але кайдани батьківської любові були надто міцними.
   Тоді вони вирішили втекти в інший спосіб. Він не хотів жити в постійному страху, що їх знайдуть і розлучать. Вона ж воліла бути поруч довше за вічність. І тоді він запропонував відчайдушний крок, що мав перекреслити все і звільнити їх від світу, який не хотів приймати їхні почуття. Чому вона погодилася? Вона бачила перед собоюлише його очі, а у вухах дзвенів його палкий голос. Разом, вони завжди будуть разом, а всі нарешті зрозуміють, що ніщо не може втримати їхнє кохання.
   Аня закашлялася. Чомусь було важко дихати, ніби ле­гені відмовляли. Вона прислухалась до себе: сьогодні це були геть інші відчуття. В неї вперше нічого не боліло без жодних пігулок.
   — То це сьогодні? — прошепотіла жінка в небо. — Цей день — сьогодні?
   Вона дістала з шафки білу блузку, яку не одягала жод­ного разу відтоді, як приїхала в Туманівку, й поклала на підвіконня. Дихати ставало важко. Шкода, що сьогодні вона вже не дійде до моря, зате зможе надивитися досхочу на нього з вікна. Жінка подалася трохи вперед і ледь не впала. Ліза! Аня згадала про дівчину, з якою встигла подружитися на березі моря. Боже, подаруй їй кращу долю! Жінка підняла краєчок матраца і витягла тугий конверт, набитий листами. Вона потримала його в руках, гладячи папір кінчиками пальців, і рішуче потягнулася за ручкою. Вона написала коротку записку і вклала в середину, а на конверті написала: «Для Лізи». Конверт ліг на блузку, раптом стало легше дихати.
   — Дитинко, мені було важко розповідати власну історію. Але якщо ти прочитаєш її, можливо, це вбереже тебе від необдуманих вчинків. Хай це вбереже тебе. Не будь такою, як я, — плечі жінки затремтіли. Вона тихо заплакала, зігнувшись майже до колін.
   Він не прийшов. Єдиний, кому вона вірила, той, заради кого вона була готова віддати власне життя, — не прийшов. Їй ще ніколи не було так боляче. Вона ридала, а коли сльози закінчилися, вила, кричала і шипіла від безсилля. Аня сама випила цілу пляшку сухого червоного вина, що прихопила для їхнього останнього свята в цьому житті. І потім… Потім — зробила крок уперед. Це був найгірший день у її житті… Хоча ні — гірше було потім.
   Вона дивом вижила після падіння. Однак це не можна було назвати життям — радше існуванням. Від травм хребта в неї повністю відмовила нижня частина тіла: вона більше не могла ані ходити, ані стояти. Зате з’явився вірний супутник до кінця життя — її сталевий кінь. Після лікарні вона вмовила батьків відправити її в інше місто, не залишивши жодних контактів. Вона більше ніколи не хотіла бачити того, хто так нагло її зрадив. Зрадив самого себе! В новому місті все було по-іншому. Про роботу в посольстві можна було забути. Зате вона почала працювати репетитором японської по скайпу. Безперебійний інтернет і жодного контакту з зовнішнім світом — ідеальне існування. Вона сховалася у своїй маленькій мушлі від усіх. Телефонувала батькам раз на місяць і не заводила жодних тісних знайомств — щоб потім не було боляче. Коли вона отямилась? У сорок із гаком. Напередодні сорокап’ятиліття у неї почалися дивні болі. Діагноз став більшим шоком для лікарів, ніж для неї. Рак. Невиліковнастадія і кілька місяців на існування. Аня спокійно завершила усі уроки, наче нічого не сталося, і купила собі місце у Туманівці. Кілька місяців вартували того, щобпровести їх біля моря. Море було не проти. Принаймні так здавалося з вікна і з берега.
   — Зажди, не поспішай. Ти все встигнеш. Ще не час, не час, — Аня вмовляла ослабле тіло, продовжуючи жадібно роздивлятись краєвид. Блакитне небо без жодної хмаринки, глибока синява далекого моря, густа й пишна зелень, яка ще не почала вигорати, і дорога, що відмежовувала її від всієї цієї розкоші. А на дорозі — чоловік. У білій сорочці і чорних штанях, таких недоречних у літньому містечку. Він ішов розслабленим кроком, і Аня відчувала, як серце, що збиралося вповільнити свій хід, починає битися все швидше і швидше, з кожним кроком наближаючи до неї того, хто спершу подарував їй життя, а потім його знищив. Роки не забрали його вроди: той самий гордий профіль, чорне густе волосся, широкі плечі, легка усмішка на губах. От тільки такий худющий… Невже це він? Аня схопилася за груди. Не може бути… Цього не може бути! Серце калатало, як навіжене, жінка відкрила рота, щоб гукнути чоловіка, але з горла вихопився лише здавлений крик. Вона з останніх сил потягнулася до візка. Треба лише пересісти на нього, доїхати до дверей, а там її довезуть. Тільки б встигнути, тільки б встигнути. Візок хитнувся і від’їхав, а жінка з криком упала на підлогу. Дихати знову стало важко, перед очима з’явилися нав’язливі мушки. Аня насилу обперлася на лікті й пересунулася на крок уперед. Віддихалась і пересунулася ще.
   — Боже, прошу тебе, дай мені це зробити! Тільки це і більше нічого!
   До візка залишалося ще півкроку. Ось її рука опинилася на підставці для ніг. Підсунути безвільні кінцівки і віддихатися. У грудях пекло вогнем. Аня важко дихала. Підтягнутися — і все. Вона зможе, зможе! Жінка замружилася і наче наяву побачила його.
   Шістнадцятирічний хлопчисько із зеленими очима, як у кота. Він усміхався і щось казав.
   — Голосніше, я не чую! — тихо попросила Аня.
   Він розсміявся і повторив. Його погляд огортав ніжним теплом, як і під час першої зустрічі.
   — Я не чую тебе! Не чую!.. — В очах потемніло.
   Розділ XIV. Буря
   Ліза стояла на краю Тридиву й дивилася на море. Мирний басейн із прозорою блакитною водою перетворився на бурхливий океан. Хвилі накочувалися одна за одною. Внизу весь берег був у білосніжній піні. Хвилі мовчки, по черзі підходили ближче й вибухали на мілині. Пляж практично затопило. Море пробиралося під черева старих катерів, намагаючись підкинути їх у повітря, але в безсиллі розсипалося бризками на березі.
   З привітного капітана, що солодко щебетав компліменти й дозволяв приміряти кашкета чи покермувати, море перетворилося на жорстокого морського розбійника з черепом і кістками на чорному прапорі. І воно точно знало, кого і як брати на абордаж, а щодо полонених вказівок цього разу не було. Хоча ні, прапор був червоний: небезпека, не підходь.
   Ліза відійшла від краю скелі й присіла навпочіпки. Пальці відкрили блискавку рюкзака й висипали вміст на землю. Цукерки, шоколад, пастила та чипси: все в яскравих обгортках, шарудливе та святкове. Зрештою, це її день народження. Нехай цього разу не буде торта, не буде свічок, зате вона власноруч здійснить своє заповітне бажання — бути щасливою. Та й своє привітання вона вже отримала — від продавчині, коли купувала всю цю купу солодощів. Жінка на касі підморгнула й запитала:
   — Що, у когось сьогодні свято із самого ранку?
   — Так, у мене день народження.— Брехати не було ­сенсу. Сьогодні все — востаннє. Нащо створювати погані спогади?
   — Вітаю! — усміхнулася касирка. Вона була дуже мила, хоч і з мішками під очима й трохи втомленим поглядом. — Нехай сьогоднішнє свято стане незабутнім!
   — Дякую! — Ліза кивнула, а сама розсміялася про себе — як тонко ця жінка все відчула.
   Дівчина розгорнула першу цукерку й укинула її до рота. Насичений шоколадний смак давав змогу заплющити очі. Цукерки завжди допомагали. Ліза знизала плечима — вона не завжди була жирна й винна в цьому сама. Але це було єдиним способом не збожеволіти, не захлинутися слізьми і ненавистю. Це було важливіше за зовнішність, набагато важливіше.
   Здається, з них все й почалося. Тоді, коли вперше на неї накричали батьки. Того вечора вона спочатку плакала, поки очі не почало щипати, а обличчя не спухло. А потім — відкрила коробку шоколадних цукерок і з’їла всі до одної. І чомусь із кожною новою цукеркою легшало. І так щоразу після сварки — під руку потрапляли цукерки, шоколад, чипси, тістечка. Чимдалі їжі потрібно було більше — наче образи накопичувалися й вимагали більшого. Ліза розгорнула ще кілька цукерок і запхала до рота відразу чотири. Смаки змішалися. Все змішалося. Окрім моря. Воно завжди залишалося вірним собі. Дівчина зітхнула й проковтнула солодощі, не жуючи.
   Море з дитинства було її найкращим другом. Здавалось, вона пам’ятає його від самого народження. Плавала завжди до синяви на губах і нігтях. Батьки мало не силоміць виганяли з води, а вона постійно замурзувалась, щоб піти помити то ручки, то ніжки. Але понад усе дівчина любила купатися у хвилях, особливо під час шторму. Було особливе задоволення від того, що хвилі виносили її на берег, а вона знову й знову кидалася в їхні обійми. Чарівні відчуття зберігалися навіть увечері, коли Ліза лягала спати. Її ніби все ще гойдало на хвилях і колисало море.
   Вона закохалася в нього з першої ж зустрічі, і її головною мрією стало — жити біля моря. Їй було мало тижня й навіть двох, проведених на березі спочатку з батьками, потім у таборах і пансіонатах. Щороку на день народження Ліза загадувала бажання «хочу жити біля моря» й задувала свічку. З кожним святом вона ставала старшою,свічок ставало більше, а бажання залишалося таким самим.
   Дитинство вона провела в селі у бабусі з дідусем. А в сім років повернулася до міста й пішла до школи. У школі було цікаво й незвично. Іноді важко й нудно, але завжди по-новому. Однокласники були дружними: дні народження завжди відзначали всім класом — веселою й галасливою компанією. Вигнанців не було, а за своїх стояли стіною. Якби вони тоді не переїхали, якби повернутися назад, все було б по-іншому… Хто знав, що здійснення чарівної мрії потягне за собою біду?
   Ліза витерла рот долонею, струшуючи крихти зі щік. Під ногами опинилася ціла купа порожніх обгорток. У шлунку утворилася приємна важкість — знайоме почуття, яке завжди говорило, що все добре. Дівчина закрила рюкзак, погладила пухнастий хвостик на брелоку й зробила крок уперед. Страху не було. Тато вчив її не боятися хвиль. Вінзавжди вчив не боятися: навіть під час шторму брав її на руки, маленьку й беззахисну, і заходив у море по коліно, примовляючи:
   — Що таке хвиля — мільярди дрібних бризок та білої піни. Хіба ти боїшся піни?
   Вона швидко хитала головою, потай воліючи, щоб тато швидше вийшов на берег. Але йому пощастило переконати її. Вона не боялася моря. Ні тоді, ні зараз. Ліза любила купа­тися в шторм. Кожна хвиля здавалася легкою, навіть невагомою, перший доторк був ніжний, наче боязкий поцілунок, але потужний удар, який слідував за цим, збивав із ніг, ставив на коліна, там, де ти і повинен бути перед морем.
   — Ти давно підкорило мене, море, — прошепотіла Ліза. — А тепер я підкорю тебе.
   Вона присіла навпочіпки й почала розглядати пляж — усе на своїх місцях. Ті ж камені, той самий пісок. Але чогось бракувало. Щось вибивалося із загальної картинки. Дівчина розглядала катери, розуміючи, що їх їй бракуватиме, і раптом спохопилася.
   Аня! На пляжі не було Ані! Адже вона теж любила шторм. А Ліза ніколи не питала, де її знайти, і ніколи не бачила, звідки її привозили. Треба знайти, знайти Аню. Щоб попрощатися. Ця думка заспокоювала. Вона відтягувала побачення з морем. Ліза боялася зізнатися собі, що страшенно боїться. Дівчина витягла телефон і подивилася на годину. Тільки десята. У неї ще багато часу. Вона встигне! Ліза швидко спустилася з гори. Так, треба подумати — вона на візку, значить, точно не з боку скель, інакше не змогла б просто спусти­тися або піднятися. Чудово, сюди! Ліза вийшла на дорогу і впевнено попрямувала вперед. Навкруги було порожньо — тільки суха, вигоріла під сонцем трава й обриси будиночків удалечині. Вітер здіймав сухий пил і кидав його просто в облич­чя. Дівчина йшла майже півгодини і вже встигла втомитися, коли попереду побачила будинок із червоної цегли. Ліза підійшла до огорожі й нерішуче затупцяла на місці. Якби не сірий паркан із облупленою фарбою, він був би схожий на школу. Рівні ряди вікон із білими віконницями, кілька високих гіллястих дерев, акуратні підстри­жені газони й доріжки, викладені круглими камінчиками. Над дверима висіла табличка, утім хоч як Ліза мружилася — не могла розібрати назви. Дівчина зітхнула: треба було вже давно послухати маму й замовити собі окуляри.
   Це місце було дивне, дуже дивне. Вона здригнулася. Там не було людей. Будівля видавалася покинутою, хоч і охайною, та від цього було ще страшніше. З-за рогу вийшла жінка в білому халаті. Вона прямувала до огорожі і про щось говорила по телефону. Ліза злякалася і зробила крок назад.
   Але якщо вона зараз втече, то не зможе дізнатися, де Аня. Дівчина кивнула собі й підійшла до хвіртки.
   — Ти до когось прийшла? — Жінка була зовсім звичайна і справжня. Уважні, але добрі очі, коротко стрижене світле волосся, на шиї висіли окуляри на тонкому ланцюжку, з-під розстібнутого халата видно було яскраво-рожеву футболку й сіру спідницю. В руках вона тримала мобільний телефон і якусь папку.
   — Ні. Тобто так. Тобто ні… — дівчина затнулася.
   — Не бійся, заходь. — Привітно відчинила хвіртку жінка. — Мене Оленою звуть. А ти смілива, якщо прийшла одна.
   — Чому?
   — Не часто діти приходять у хоспіс самі.
   — Хоспіс? — повторила Ліза. Нове слово віддавало гіркотою і страхом.
   Хоспіс у Туманівці побудували кілька років тому. Казали, що за кошти благодійниці: у неї від важкого захворювання помер чи то син, чи то чоловік, і після того меценатка вирішила побудувати біля моря місце для тих, хто вже був за три кроки від неба, щоб їм було на що подивитися. На подив лікарів і медсестер, що там працювали, три кроки розтягувалися до місяців. Море таки мало власну цілющу силу, навіть якщо на нього можна було просто дивитися. У палати завезли модернові ліжка, які зручно складались у крісла, і хворі могли цілісінькі дні просиджувати на сонці, вдихаючи солоне повітря, що приносив легкий бриз.
   Олена Рожко працювала тут із дня відкриття й дуже любила свою роботу. У багатьох її колег хоспіс асоціювався лише зі смертю та важким смородом, а тут було й дещо ­інше — віра та життя. Жінка ще раз кинула оком на екран мобільного — чекала на дзвінок від родичів нового пацієнта, і тепло подивилася на дівчину:
   — Кого ти шукаєш?
   — Аню. Ну, її звати Аня. Вона їздить на інвалідному візку і дуже любить великі капелюхи.
   — Анічка? — перепитала жінка.
   — Так вона тут?
   — Так. Вона була тут.
   — Куди вона поїхала? Мені дуже потрібно з нею по­говорити!
   — Моя люба, — медсестра рвучко обняла дівчину. — Нам усім дуже б хотілося поговорити з нею. Але, на жаль…
   — Ні! Не кажіть цього! Ні! Вона ж була здорова. Вона ніколи не казала мені, що їй погано, — Ліза згадала останню розмову з Анею.
   «— Іноді мені здається, що я — сонце.
   — Тому, що теж можеш зігріти?
   — Тому, що скоро закочуся за горизонт».
   Це були зовсім не старечі нісенітниці. Це була правда. Аня знала, все знала і нічого не говорила.
   — Люба, я розумію, це важко, — медсестра співчутливо схилила голову набік. — Аня померла сьогодні.
   Ліза опустилася на землю. В очах блищали сльози. Ось одна прокреслила мокру доріжку на щоці, за нею друга, третя. Ліза плакала і вперше відчувала, що ці сльози були справжніми. Правильними. Адже тепер вона не зможе нічого сказати Ані, не зможе попрощатися… Так нечесно, нечесно!
   — Чому? — схлипуючи, Ліза підвела голову. — Чому саме сьогодні?
   — Поплач, поплач, люба. Стане легше. Нам усім дуже важко. Анічка була такою світлою людиною… Але це треба прийняти. Зараз вона там, де не відчуває болю. Їй добре і легко, ти повинна в це повірити, — Олена присіла коло неї і гладила по голові. — Стривай, — вона уважно розглядала обличчя дівчини. — Веснянки, світле волосся. Ти —Ліза?
   Дівчина звернула до медсестри заплакане обличчя.
   — Звідки ви знаєте?
   — Від Ані, — усміхнулася медсестра. — Вона розповідала про тебе. Вона була така світла людина, справжнє сонечко.
   Голос Олени дзюрчав, немов струмочок. Ліза стискала поділ сарафана у спітнілих долонях, а сама згадувала Аню. Її смішні капелюхи, якими вона то закривалася від сонця, то навпаки — піднімала криси і наче купалася в теплих променях. Її очі, голос, її впевненість у собі, її віру. Чому цього не вистачило? Чому цього не було задосить? Дівчина схлипнула, крізь спогади проривався Оленчин голос.
   — Аня у нас пробула майже півроку. Така молода ще — лише сорок п’ять. Їй би ще жити і жити! Коли її привезли, нам усім здалося, що це жарт — ця світла жінка не моглабути хворою. Вона усміхалася, раділа кожному дню і що не день просилася на море. Наші хлопці кілька разів на тиждень відвозили її до Тридиву, а звідтам спускали на руках. Вона сама обрала собі це безлюдне місце: тільки море, пляж, кілька старих катерів… Вона завжди просила залишити її з морем наодинці, ми йшли собі, а потім ввечері повертали її до палати. В останній місяць прогулянки почастішали, вона ніби відчувала, що їй недовго залишилося, і весь вільний час хотіла бути на березі. Навіть хитрувала, — жінка похитала головою. — Погоджувалася поїсти й прийняти ліки тільки після прогулянки. Ті прогулянки і справді були для неї дуже важливі. Хоча Аня народилася в місті, де не було моря.
   Ліза машинально кивнула. В її місті теж не було моря.
   — Скажіть, від чого вона… Ну? — Ліза зніяковіла. Вона не могла вимовити це слово. Але Олена зрозуміла її і без слів.
   — Рак.
   Рак… Дівчина повторила про себе ще раз і ще раз. Шкіра на руках і ногах миттєво вкрилася сиротами.
   — І що — зовсім нічого не можна було зробити?
   — Ні, люба моя, — медсестра похитала головою. — На останній стадії — ні. Я розумію, це страшно. У нас тут пацієнти жартують — мовляв, все можна вирізати, і хвороба відступить. Анічка спочатку не розуміла цих жартів і усміхалася, але потім… Вона знала, що їде не в санаторій. Спеціально приїхала сюди. Ну, щоб тут уже, — Олена затнулася. — Весь час говорила, як у нас добре — зовсім не схоже на лікарні, ну і море поряд, на відстані руки.
   — А родичі? Діти?
   — Про що ти, люба? — Олена видавалася здивованою. — Не було нікого в Анічки. Казала, що батьків давно немає, а з сім’єю не склалося. Плакала часто, коли бачила, як дітки сюди приходять до інших пацієнтів… У неї самої дітей не могло бути. Так буває. Шкода, дуже шкода, коли такі люди йдуть. Зате зараз їй не боляче.
   — Їй було боляче?
   Ліза здригнулася. Аня іноді кривилась під час розмови, а на лобі залягали зморшки, але ніколи не скаржилася.
   — Не те слово, люба. Якби сама не бачила, як вона стогне в подушку, ніколи б не сказала. Аня вміла ховати біль в собі до останнього. І, врешті-решт, його накопичилося надто багато для неї однієї, — жінка поклала руку на плече дівчини. — Анічка наче знала, що ти прийдеш. Залишила тобі конверта. Так і написала на ньому: «Для Лізи». Ми його знайшли, коли вона вже…
   — Дайте! Будь ласка, дайте мені його!
   — Зажди трохи, люба. Він у мене в кабінеті. Постій тут, усередину тобі краще не заходити.
   Медсестра вийшла з пухким білим конвертом.
   — Тримай. І ось іще, — засунула вона в кишеню Лізі пару шоколадних цукерок. — З’їж і скажи: упокій, Господи, душу покійної раби Твоєї, новопреставленої Анни. Запам’ятала?
   — Я не зможу…
   — Треба, дівчинко моя, треба пом’янути. Ти ж любила Аню?
   Ліза кивнула.
   — Тоді з’їж і обов’язково скажи: упокій, Господи, душу покійної раби Твоєї, новопреставленої Анни. — Олена присіла коло Лізи навпочіпки й уважно подивилася їй в очі. Навіть крізь сльози було видно, що в неї маленька родимка на правій щоці.
   — Обіцяєш? — Вона дістала з кишені упаковку серветок, витягла одну й почала витирати дівчині куточки очей. Дбайливо. Як море.
   — Обіцяю, — Ліза кивнула і скривилася: після сліз повіки трохи пощипувало.
   — Ну і розумничка. — Олена зім’яла серветку й опустила її до кишені. Жінка підвелася, поправила ланцюжок з окулярами на грудях і підштовхнула Лізу до виходу. — Все, люба, давай, а я ворота зачиню. Біжи. Хай тебе Бог береже!
   Дівчина поверталася до Тридиву на ватяних ногах. Хоспіс залишився позаду разом із Оленою й спогадами про Аню. Її всі любили, її всі пам’ятали. А коли й вони помруть, хто пам’ятатиме про Аню? Ліза схлипнула, але враз зціпила зуби — досить плакати. Своє вона вже виплакала. Аня б точно не хотіла, щоб вона плакала.
   Конверт обпікав пальці, цукерки відтягували кишеню. Дів­чина витягла їх і поклала на долоню. Шоколадні, у блискучій зеленій обгортці. Чомусь до горла підступив клубок, і Ліза зрозуміла, що більше ніколи не їстиме шоколад. Може, просто викинути їх у море?
   «Обіцяєш?»
   Дівчина здригнулася й засунула цукерки назад.
   Чому? Чому саме сьогодні? Чому знову так боляче? А якщо­­ після листа буде гірше? Ні! Вона зробить те, що повинна ­зробити, і Аня сама все їй розкаже. Адже після смерті всі зустрічаються!
   Дівчина спустилася до пляжу і залізла у свій улюблений катер. Вона переклала цукерки і конверт у наплічник. Витягла телефон і зітхнула. Пів на першу. Ще трохи…
   — Прощавай, мій любий FANTOMе, може, я колись ще тебе побачу. Або й залишуся тут із тобою назавжди. Вічним капітаном. — Дівчина провела рукою по перилах, вийшла на борт, і їй перехопило подих. На березі, біля самих хвиль хтось стояв. Аня? Ліза мало не впала. Вона міцно схопилася за поручні, але цієї миті постать обернулася. Це була не Аня. І не могла бути. Аня померла. А це був чоловік. Високий, чорнявий, худий. У білій сорочці та штанях на пляжі він здавався диваком. Дивний? Раптом у грудях щось тьохнуло: може, це знак? Може, він тепер тут замість Ані, і їй не буде так самотньо.
   Чоловік обернувся до неї й усміхнувся. У нього були сіро-­зелені очі.
   — Привіт!
   — Привіт, — прошепотіла Ліза.
   — Ти чого тут? Шторм буде. Чемним дівчаткам треба триматися подалі від розгніваного моря, інакше це може погано закінчитися…
   — А якщо я цього хочу? — запитала дівчина, вдивляючись у горизонт. — І я зовсім не чемна…
   Чоловік розсміявся. У нього був добрий і приємний сміх. Ліза й собі усміхнулася.
   — Із чемними нецікаво, — зізнався з усмішкою. — Вони нудні. Отже, ти — не нудна. І смілива, якщо прийшла сюди. Ти ж не просто так тут?
   Звідки він знає? Він не може знати. Ліза похитала головою.
   — Я мушу дещо зробити.
   — Що саме?
   — Це страшно…
   — Страшно тільки зробити перший крок, а потім — не дуже. Навпаки, ти опановуєш власний страх, стаєш вищою за нього, сильнішою! Це неймовірні відчуття!
   — Я не хочу ніяких відчуттів. Нічого не хочу!
   — Зовсім нічого?
   — Тільки, щоб усе скінчилося.
   — Я тебе розумію.
   Ліза здригнулася:
   — Розумієте?
   — Ага, — кивнув чоловік. — Я теж цього хочу.
   — Чому? — Ліза присіла навпочіпки і підняла гарну перламутрову мушлю. Вона крутила її в пальцях.
   — У тебе є хтось, заради кого тобі б хотілося жити?
   — Ну…
   — Можеш не відповідати. Це ж не моя справа взагалі-­то, — чоловік скуйовдив волосся. — У мене була… Донька твого віку. Чудова дівчина. Її всі любили…
   — З нею щось сталося? — Лізі стало шкода цього дивного чоловіка. Може, йому стане легше, якщо він розповість. Аня так завжди казала. — Де вона зараз?
   Чоловік сперся на борт FANTOMа, на якому хтось закреслив літери, виправивши FANTOM на FATUM, й відкинув голову назад, дивлячись у небо.
   — Вона зараз там, — кивнув угору. — І без неї тут мені дуже важко. Тому я теж хочу, щоб усе скінчилося.
   — Ви дивний…
   — Дивний, — чоловік серйозно кивнув. — А ти? Хіба ти не дивна?
   «Хіба ти не дивна?» — в голові у Лізи почувся теплий голос Ані.
   Дівчина опустила погляд. Дивний чоловік. Ліза думала, що він почне відмовляти її, розповідати, що життя прекрасне. Словом, розводити всю ту маячню, як завжди робили дорослі. Незнайомець дивував. Аня казала, що бути дивним — добре.
   — Я теж. — Вона перекотилася з п’ятки на носок і назад. — Знаєте, я дещо пообіцяла. Ми пообіцяли, що стрибнемо зі скелі в море. Як думаєте, там щось є? Поза межею? — Ліза нервово смикнула себе за косу. — Ми зустрінемося?
   — Звісно! — Чоловік зробив крок до Лізи й уважно подивився їй в очі. — Там  можна почати усе спочатку. Там немає страху і немає жодного «мусиш». Тільки свобода, тільки воля. Воля — це найкраще, що може дати нам життя. Якщо ти хочеш звільнитись, ні про що не шкодуй. За межею буде інший світ. Кращий. І не буде більше болю чи поганих снів. На мене там чекає донька, — він тепло усміхнувся. — А я щось тут трохи затримався. Не можна змушувати її чекати…
   — Не можна, — заворожено повторила Ліза. Кит теж чекав на неї. А вона тут жувала соплі, замість того щоб зробити свій перший по-справжньому дорослий вчинок. Навіть цей чоловік розуміє її, більше того, він теж такий! Усе буде добре. Вона це зробить! З наплічника за її спиною почулася гучна мелодія телефону.
   — Тобі дзвонять? — Чоловік зробив крок уперед. — ­Візьмеш?
   — Ні, — Ліза хитнула головою. Це неважливо. Вона витягла телефон, не дивлячись на дисплей, вимкнула й закинула назад у рюкзак. А сам рюкзак посунула до іншого борту. Обернулася до чоловіка й усміхнулася. — Не хочу брати із собою нічого зайвого. Котра година, до речі?
   — За п’ятнадцять перша, — глянув на наручний годинник чоловік.
   — Дякую вам!
   — Тобі дякую, — нечутно прошепотів чоловік, спостерігаючи, як маленька фігурка видирається на скелі. Подумки він пританцьовував на місці. Удача сама пливла йому до рук. Сюди привела його доля. Ці скелі ні з чим не сплутаєш. І вона теж сюди прийшла. Але його маленька подруга сумнівалася. Нічого, люба, нічого. Її треба було лише трішечки підштовхнути. Він знову розслаблено обперся на FATUM й розтягнув губи в поблажливій посмішці. Доля. Магія була всюди. Це точно доля! Ще трішки, моя дорогесенька. Зараз ми разом подивимось, як ця чемна дівчинка стрибне зі скелі, а потім — татко відправиться до тебе. Пробач, що стільки часу змушував чекати. Але воно того вартувало. Останній хід. Останній день. Він вдихнув свіже повітря. Чудовий день, щоб померти.
   Тим часом Ліза підійшла до краю скелі, втихомирила дихання. Вітер свистів у вухах. Але це було зовсім байдуже. Треба просто наважитися! Це ж просто. Адже зараз десь там Аня… І Кит! І вони відразу побачаться! А якщо він уже?.. Якщо він чекає на неї, поки вона тут сумнівається? Кит завжди був сміливий і добрий, він ніколи б не обдурив її.
   — Пробач, мамо, пробач, тату! — Власний голос здавався чужим і надзвичайно жалюгідним.
   Дівчина затремтіла і зробила крок уперед.
   Розділ XV. Сильна буря
   Перед очима плив білий кит. Ліза його одразу впізнала — він гордо красувався на всіх задніх сторінках її зошитів. Перші малюнки були відверто слабкі, та пізніше вона навчилася вимальовувати кожну рисочку, вона вди­хала життя в кожного кита, але завжди зображала одного й того самого. Якщо лев був царем звірів, то царем моря був кит. Білий кит — володар морської безодні. Але зараз він розгубив усю свою царську велич. Щось було не так. Кит високо вистрибував із чорної води, яка, здавалося, хотіла його проковтнути. Та він пручався. Лізі хотілося гукнути йому: «Борися, не здавайся, стрибай вище, тільки так ти зможеш врятуватися», але з її рота не вилетіло ані звуку. Кит плив до берега. Все ближче і ближче було видно величезні фонтани води.
   Ліза розсміялася. Беззвучний сміх був страшний. Від нього не стало ні радісно, ні весело. Як по-дурному. Щоб піти, ми стрибаємо в море, а кити навпаки — мріють опинитися на суходолі. А може, не по-дурному? Може, в цьому вся суть? Може, потім після смерті ми перетворюємося на китів? ­Чомусь у пам’яті спливла стаття про китів, які викидаються на берег тому, що поранені. Вони відчувають, що можуть скоро загинути, й шукають там допомоги. Чекають на до­помогу? Вірять у допомогу? Але чому вони не залиша­ються в морі?
   Кит набирав швидкість. Море позаду нього зібралося у велетенську хвилю. Якщо вона накриє його — він точно не випливе. Він не зможе. Картинка стала каламутною, Лізанамагалася протерти очі, але на них ніби набігла невидима пелена. Крізь неї вона побачила, як із останніх сил кит стрибнув. Він летів над водою, безкрилий, могутній, гігантський і… і беззахисний перед морською стихією. До щему хотілося, щоб він устиг. Щоб не дістався морю. Він зможе, він точно зможе! Пелена стала темною, практично чорною, а потім усе зникло.
   Голова розколювалася. Чому так боляче? Ліза зціпила зуби. Хіба біль не повинен був зникнути назавжди? Дівчина торкнулася волосся — пальці вимазалися чимось липким. Ліза піднесла долоню до лиця. Кров? Хіба в мертвих йде кров? Вона спробувала підвестися і глухо застогнала. Тіло боліло й нило. Скільки вона тут пролежала? Думки одна за одною атакували багатостраждальний мозок. Отже, вона не померла. Але чому? Дівчина перевернулася на бік і побачила море.
   Відстань від хвилі, що розсипалася в бризках, до місця, куди вона дотягувалася мокрими пальцями, була значною. Здавалося, що по дну йшов велетень: він заносив ногу для кроку, і від поштовху вгору піднімалася чергова хвиля. Видовище жахало й водночас зачаровувало. Хвилі кидалися на берег і переливалися через край намитого схилу, створюючи маленькі теплі пінисті моря, які були зовсім недовговічними — вода просочувалася крізь камені, як пісок крізь пальці.
   Море бризкало слиною прямо в обличчя берегу. Зда­валося, воно збожеволіло або ж намагалося щось довести з піною біля рота. Горби вдалині здавалися велетнями.
   — Я теж збожеволіла, — Ліза не впізнала власний голос. — Це все мені просто ввижається. Або сниться. Точно, це сон — страшний і дуже реальний, і потрібно просто прокинутися.
   Вона лежала на самому краю скелі. Перед нею був гострий камінь — об нього вона й спіткнулася. Дівчина підвелася на ноги й почала вмовляти себе. «Давай! Давай! Ти вже це робила! Ти зможеш!» Коліна підгиналися, а ноги вперто стояли на місці.
   — Я не зможу, — прошепотіла Ліза. — Кит, я не можу.
   Вона заплакала. Море внизу підвивало її сльозам — йому теж було погано. Раптом Ліза завмерла. Як вона раніше не додумалася? Не треба нікуди стрибати. Досить просто зайти в море — щоглибше, подалі. Сил не залишилося зовсім, вона не зможе довго опиратися хвилям, а далі — море зробить усе само.
   Дівчина спустилася знайомою стежкою, не втрималася, впала й покотилася вниз, натикаючись на каміння. Залишилося зовсім трішки, давай, боягузко! Ліза підвелася і зайшла в море. Засичала, як кішка, — солона вода потрапила на подряпини. Нічого, скоро все скінчиться. Потерпи, потерпи ще трішечки. Це лише шторм. Звичайний шторм, нічого страшного.
   У шторм причал завжди здавався таким кволим і ненадійним, що вона мимоволі здригалася й уважно оглядала кожну дошку, темну й вологу від води. Підходила до краю — від горизонту прямо до неї рухалися темно-сині горбаті спини, наче зграя китів-убивць. Хвилі були просто велетенськими, оптичний обман створював потрібну ілюзію, і Ліза в останній момент міцно заплющувала очі, але хвиля проходила чітко під нею і тим самим кволим причалом, не зачіпаючи його дна. Вона чесно намагалася боротися із собою й сідала на краєчок містка, з побоюванням звішуючи ноги, але хвилі здавалися надто дивними. Вони розбивалися об палі ближче до берега й вибухали сніжно-білими фонтанами. На очах чорне ставало білим, а темрява — світлом. Легкі бризки приземлялися на обличчя, грайливо лоскочучи шкіру.
   — Море, ти злишся?
   Море шуміло у відповідь, а може — навпаки, раділо, співало пісню перемоги? Хто його, море, знає? Може, воно хотіло вирватися з ув’язнення, скинути із себе дурні споруди, якими обдарували його люди? Ліза посміхнулася. Ніби морю тісно, море хотіло на ручки. Може, в нього боліла голова від постійного тиску, і воно намагалося стати легшим на кілька кубометрів води? І тоді воно б заспокоїлося, перестало шуміти й почало злегка щось наспівувати собі під ніс шелестким шепотом?
   Ліза заплющила очі. Якби Кит побачив її до того, як вони зблизилися, він би теж посміявся і назвав її жирною? Як складно все-таки поставити клеймо, коли не бачиш співрозмовника, а тільки відчуваєш його душу! Чому ті, хто в реальності, бачать тільки оболонку? Це ж усього лише маска? Чому ніхто не дивиться глибше?
   — Чому? — дівчина кричала прямо в море, долаючи шум хвиль. Від крику ставало трішки легше.
   Чому мама не бачить, як мені погано в школі? Вона бачить тільки оболонку. Їй важливо, щоб я добре вчилася і вчасно приходила додому, не бруднила речі і робила, що вона говорить. Для тата теж важлива оболонка — йому потрібно знати, що я сита й одягнена — адже це показник забезпеченості, знак якості, що в нас нормальна сім’я, а в нього — хороша донька. Вчителів турбує тільки те, вивчила уроки чи ні.
   Друзі… Добре, що їх немає. Тому, що їх теж турбує оболонка — який вигляд ти маєш і який у тебе телефон. А якщо в тебе немає грошей, щоб піти з ними в кафе або ще кудись — навіть якщо в тебе класний характер, — ти все одно не зможеш бути постійно з ними, ти будеш раніше йти додому під різними приводами і рано чи пізно станеш чужою у своїй компанії. Навіть ті, хто були до цього всього, їм теж важлива оболонка. Вони залишалися поруч, бо все було добре! Як швидко забувається все хороше… Шкода, що так не можна забути погане. Вони навіть не привітали її з днем народження, їм навіть ліньки було зайти в соцмережу і написати бодай кілька слів, хоча раніше вся стіна була завалена малюнками й зізнаннями у вічній дружбі. Як вони гріли душу!
   «Я тебе люблю! Ти найкраща! Ти — наша радість! Ми сумуємо». Чому вона вірила їм? Тому, що їй цього хотілося? Тому, що так світ здавався добрим і райдужним? Боже, яка нахабна брехня!
   А тепер? Ніхто навіть не спитає, як справи? Тому вона давно видалила всіх друзів. І найгірше, що вони напевно цього навіть і не помітили. У їхньому житті все гаразд, і там для неї з її проблемами просто немає місця. А навіть якщо й помітили — навіщо чіпати минуле? Видалила, ну й нехай. Все одно поїхала. Немає людини — немає проблеми. Все дуже просто.
   — А чого хочу я? — Ліза плакала. Сльози підкочували до горла клубком, і вона плакала, щоб знову отримати доступ до повітря. Сльози давали їй змогу знову дихати й жити.
   Я ненавиджу себе! Я ненавиджу себе за те, що мене всі ненавидять. Хочу, щоб мене любили. Я теж хочу цю дурну оболонку! Тоді все було б значно простіше. Якщо можна було б вибирати — який вигляд ти матимеш і де житимеш, я б точно не вибрала таке тіло. Хочеться зайти куди-небудь, і щоб усі тобі усміхнулися у відповідь, а не стали перешіптуватися чи сміятися за спиною.
   Краще б я тоді померла, а не Аня! Якби була трохи сміливішою! Може, якщо я помру зараз, у мене буде шанс усе змінити? Я позбудуся цієї оболонки, і все буде по-іншому. І поруч буде той, кому однаково, який у мене вигляд, бо він уже любить мене, а точніше — мою душу. Бо ми ніколи не бачилися. Кит, я вірю тільки тобі. Тільки ти — справжній у всьому цьому вигаданому світі.
   — Я люблю тебе, Кит!
   Вітер зібгав крик, а так хотілося, щоб він не зник, щоб усі чули її зізнання! Але Ліза зірвала голос і більше не могла кричати. Кожне слово давалося важко.
   «Боже, я завжди була трохи боягузкою. Слабачкою без сили волі. Я завжди корилась усім і не могла постояти за себе. Але зараз ніхто не скаже мені, що робити і ким бути. Я вирішу все сама!»
   — Море, чому все так, море? Невже для того, щоб бути коханою, мені просто треба померти? Моє життя стало в’язницею, так, я сама в усьому винна. І вирішити всі проблеми можу тільки сама. Я вирішила, море, я більше не буду слабкою. Я покажу, що теж сильна. Я не здамся, не залишу! Я варта тебе, Кит! Будь ласка, тільки не покидай мене!
   Вітер був досить сильний. Поблизу море здавалося ще більш похмурим, хоча сонце й світило щосили. Перша хвиля була тепла. Вона вдарила в ноги, змушуючи впасти. Другапотягла глибше, третя вихлюпнулася в обличчя, в ній було багато піску. В голові запаморочилося. Ліза глибоко зітхнула, заплющила очі й опинилася під водою.
   Розділ XVI. Ураган
   Мокрий пісок холодив ноги, а одяг прилипав до тіла. Море ревіло за спиною, а від легенького вітерцю шкіра вкривалася дрібними сиротами.
   — Дихай, ну давай! Не здавайся! Чуєш мене? Дихай! — Холодні вуста притискалися до її губ, вдихаючи в неї повітря. Чи життя? Здавалося, до неї торкається море — гірко-солоне на смак.
   Ліза закашлялась. Легені палали вогнем. Вода фонтаном полилася з горла. Дівчина відчула, як її голову підняли й опустили на щось тверде.
   — Тихіше, тихіше! Усе добре, я поруч! Усе добре!
   Очі ніяк не хотіли фокусуватися, але коли Ліза нарешті придивилася, то їй одразу ж захотілося провалитися крізь землю. Її голова лежала на колінах у мокрого й переля­каного Макса. Він гладив її по голові й шепотів щось заспокійливе. Ліза уявила, який вигляд має збоку — в подертій сукні, в саднах і подряпинах, волосся злиплося слизькими бурульками.
   — Не дивися на мене, — спробувала сказати, але замість цього з горла вирвався здавлений хрип.
   — Ш-ш-ш! Не говори поки що… Тобі боляче?
   Ліза похитала головою. Навіщо? Навіщо він її врятував? Щоб теж посміятися?
   — Не… дивися… на мене… Прошу! — Тільки й змогла вимовити.
   — Ти смішна, — Макс розсміявся. Його сміх був доб­рий. — Як я можу не дивитися?
   — Я жахлива, — пробурмотіла дівчина.
   — Ти смішна. Але в цьому немає нічого жахливого, не переживай, — Макс заспокійливо погладив Лізу по голові.
   Чому він її тримає? Вона сіпнулася, щоб підвестися.
   — Куди? Лежи, тобі треба прийти до тями.
   Поряд почулися кроки. Хлопець підвів голову й побачив, що до них підходить чоловік у білій сорочці та чорних штанях, підвернутих до колін. Ліза саме підняла головуй побачила знайомі сіро-зелені очі:
   — Ви?.. — голос усе ще не хотів слухатися, видаючи замість слів здавлений хрип.
   — Ти його знаєш? — Макс підвівся і простягнув руку чоловікові. — Вона мало не потонула. Ви лікар? Ви нам допоможете?
   — Допоможу, — сліпуче усміхнувся чоловік і з розмаху вдарив Макса в щелепу. Хлопець як підкошений упав на землю.
   — Макс? Ні! М-а-а-акс!!! Допоможіть! Хто-небудь! — крик роздирав Лізі запалене горло.
   Тим часом чоловік потер забиті кісточки на кулаку, роззирнувся навкруги і, не помітивши нікого, схилився над нею:
   — Сумувала без мене, моя сонячна?
   — Ви… Що ви… Хто ви? — сахнулася вбік дівчина. Він божевільний! Він точно божевільний! Він ударив Макса і може вдарити її. Що робити? Куди тікати? Ліза оберну­лася,але позаду було тільки море. А шлях до вузької стежки нагору затулив цей божевільний. Як урятуватися? Треба говорити, говорити з ним чимдовше! Може, хтось прийде сюди і врятує їх! Уперше за весь час Ліза пошкодувала, що вподобала собі це безлюдне місце. Тут же ніколи нема нікого!
   — Я, це я. Це завжди був я, — не змінював лагідного тону чоловік, і від цього ставало ще страшніше. — Ти обманула мене! Зрадила! Хоча так клялася, що я єдиний, хто для тебе важливий. Ти брехала мені? Скажи, тепер ти можеш це сказати!
   — Що… сказати? — Ліза кривилась і вдивлялась у вже знайоме обличчя. Їй ще ніколи не було так страшно. Навіть там нагорі, коли вона вже була готова стрибнути, страхбув інший. Зараз же він був справжній, як і цей божевільний чоловік. Чого йому треба? Нащо вони йому взагалі здалися?
   — Ти так швидко забула мене, моя сонячна?
   «Моя сонячна».Ці слова вдруге вогнем обпалили мозок. Дівчина здригнулась і спробувала відповзти від чоловіка. Не може бути! Цього просто не може бути! В її житті була єдина людина, яка її так називала. І це точно не міг бути…
   — Білий… Кит? — прошепотіла Ліза, не вірячи в почуте. Цей божевільний не міг бути Білим Китом. Він далеко! Взагалі, його вже може й не бути!
   — О так! — закивав чоловік і вже суворішим тоном повів далі: — І ми мали завжди бути разом. Але ти мені збрехала!
   — Ти… — притиснула долоні до щік дівчина. Виходить, вона весь час була закохана в божевільного стариганя? І вона була ладна померти разом із ним? Виходить, БілогоКита насправді ніколи не існувало? Вона його собі вигадала? — Ви мені брехали…
   — Ти теж збрехала! Але зараз це неважливо. Зараз я все зроблю правильно, і ти також! Якщо ти сама не можеш нічого у своєму жалюгідному житті, то я це зроблю за тебе. Що? Невже ти думаєш, що комусь потрібна? Ти потрібна Білому Киту? — мелодійно розсміявся і вів далі знущальним тоном: — Дивіться всі, я — маленька дівчинка, ніхто мене не любить, батьки мене ненавидять, однокласники-садисти знущаються, тому я помру, щоб усі зрозуміли, кого вони втратили. Я хочу, щоб ти мене поцілував, о мій прекрасний Білий Кит… Я люблю тільки тебе, хочу бути разом із тобою… Тьху! Мерзота! — сплюнув їй під ноги.
   — Не треба… — Ліза затулила вуха, але слова все одно прослизали крізь пальці. Її найбільші страхи оживали тут і зараз. Цей чоловік знав про неї все і тепер так просто говорив те, чого вона навіть не могла вимовити вголос. Вона казала все це не йому, а Киту. Кит ніколи б такого не сказав. Він не міг бути таким! — Не кажіть цього…Прошу…
   — Ти хотіла, щоб усе скінчилося? Усе скінчиться сього­дні! — Чоловік облизував пересохлі губи, не тямлячись від збуд­ження. Для нього теж усе скінчиться сьогодні. Складеться останній пазл, і він нарешті побачить свою принцесу. І їхній зустрічі заважає лише це жалюгідне дівчисько. — Не реви, — презирливо зронив він. — Твої сльози тут ніхто не оцінить. Знаєш, як мені набридли твої плачі? Господи, як нарешті приємно про це сказати! Ти навіть не уявляєш! Ти мені огидна!­
   Ліза хитала головою. Ні. Цього не може бути. Це відбувається не з нею. Що буде? Що тепер буде? Вона не витерпіла і вигукнула:
   — Що вам від мене треба?
   — О, ти й сама це добре знаєш! — подивився вгору чоловік. — Час іти, моя сонячна. — Він боляче вхопив дівчину за волосся, змушуючи підвестися, і потягнув за собою.
   Ліза не пручалася. Сили покинули її. Вона нікому не потрібна. Кит, якого вона кохала, насправді ненавидів її. Білого Кита насправді не існує. Її теж зараз не існуватиме. То й добре. Вона безвільною лялькою волочилася вслід за чоловіком, який не вгавав:
   — Обожнюю шторм! Твоє море — це щось неймовірне! Треба було раніше приїхати! Знаєш, єдине, що в тобі було вартісного, — це таки море. — Чоловік затягнув дівчину по коліна у воду і показав рукою вперед: — Дивись! Дивись тільки вперед! Ти бачиш свою долю. Тепер ти розумієш, у чому сенс твого жалюгідного життя?.. Що ти там шепочеш? — струсонув він жертву.
   — Сенс життя в тому, що є смерть… — прошепотіла Ліза.
   «Сенс життя в тому, що є смерть». Рикун не вірив своїм вухам. Його пальці розтиснулися, і він на мить закам’янів, усвідомлюючи власне минуле, яке от-от мало його наздогнати. Випавши з реальності, він зовсім не помічав, як до них щодуху мчить Макс.
   Хлопець із розгону влучив головою прямо йому в живіт. Дмитро поточився, хапаючи ротом повітря.
   — Лізо, біжи! — крикнув хлопець, копаючи чоловіка під коліно. Дмитро засичав від болю. Він не спав усю ніч і майже нічого не їв — від передчуття судомило шлунок, і він не міг проковтнути ані крихти. Рикун відчував, як він втомився, і тільки розуміння, що сьогодні все скінчиться, додавало йому сил. А тут це дурне щеня. І воно думає, що впорається з ним? Чорта з два!
   — Швидко на берег, я кому кажу! Я його затримаю! — Макс ударив ще раз, змушуючи чоловіка впасти на коліна. Хлопець простягнув Лізі руку, і вона сфокусувала каламутний погляд на долоні. Він знову хоче її врятувати. Навіщо?
   — Як же ти мені набрид, дурний шмаркачу! — заревів Рикун і кинувся на хлопця. Вони впали у воду, і хвилі накрили їх із головою.
   Ліза наче прокинулася. Поряд із нею божевільний Кит хотів убити Макса. Макса, який уже двічі намагався її врятувати! А вона поводиться, як безвільна ганчірка? Дів­чина стиснула зуби і подивилася просто себе. Що вона може проти дорослого чоловіка? Яка з неї користь? Погляд ­нарешті сфокусувався на поламаному поручні її рідного FATUMа. Дівчина за кілька кроків підбігла до нього, схопилася за залізяку і щосили потягнула на себе. Прут хитався. Ліза рвонула його, ще і ще. Пальці судомило, але залізяка не піддавалася. Дівчина ненавиділа себе за слабкість, за свої кволі руки, яким бракувало сили. А там же Макс… Макс може померти! Ліза почула крик хлопця і обернулася. Чоловік опинився зверху і душив його, не даючи змоги випірнути з води. Ні-ні-ні! Дурнувата залізяка. Дурнуваті слабкі руки. Ну будь ласка! Тільки не це! Я прошу, ну піддайся ще трохи! На її очах виступили злі сльози. Море вже торкалося колін, і рівень води чимдалі ставав вищим. Вона нічого не зможе зробити, їй просто забракне сил! Нараз Лізу осяйнуло — у катері залишився її телефон. Вона може викликати поліцію, попросити про допомогу. Дівчина через силу вхопилася за канат і почала видира­тися на борт.
   Рикун притиснув хлопця і занурив його голову під воду. Його зіниці розширилися. Він ще не відчував такого адреналіну — вбивати в реальності було куди цікавіше. Хлопець щось булькав і намагався видертись, але чоловік був сильніший. Цієї миті Дмитро згадав про Лізу, обернувся і побачив, що вона лізе на катер. У його голові відразу вибудувався логічний ланцюжок: наплічник-телефон-поліція. Дмитро вилаявся крізь зуби, вдарив Макса в обличчя — на шмаркача не було часу! — і покинув його борсатися у хвилях, а сам метнувся до дівчини. Море сповільнювало кроки, але чоловік рухався швидко.
   Ліза забралася на борт і побачила, що її наплічник лежить на тому ж місці, де вона його залишила. Їй здавалося, минуло вже багато часу, хоча насправді — лише кількахвилин. А що як вона не встигне? Опинившись коло нього, дівчина опустилася навпочіпки і потягнулась до блискавки, аж тут її спинив різкий біль. Рикун встиг видертися на катер і схопив втікачку за волосся.
   — Куди зібралася, моя сонячна? — Чоловік насолоджувався моментом. Емоції зашкалювали. Ейфорія від влади над чужими життями, солодкий смак помсти — задоволення бігло венами не гірше за наркотик. Йому вже давно не було так добре. Який же він молодчага — все прорахував! І про телефон згадав, і дівку зловив, і малого встигне придушити. Трохи пізніше.
   — Відпустіть мене! — скрикнула Ліза.
   Чоловік розреготався:
   — Нізащо, моя люба! Ти ж хотіла залишитись тільки зі мною. Нащо нам хтось іще? — чоловік узяв наплічник, не випускаючи Лізу, яка намагалася видертися, й викинув ­його за борт.
   — Тепер нікуди не подзвониш. Так, моя хороша? — він близько нахилився до Лізи, і вона бачила, як у його зелених очах хлюпочеться божевілля. Дівчина відкинула голову назад і різко хитнулася вперед, вдаривши чолом Рикуна прямо в ніс. Чоловік засичав, відштовхуючи малу до стіни. Ліза боляче вдарилася головою і впала на коліна. Корабель натужно заскрипів і хитнувся. Дмитро забрав руки від носа, з якого стікали цівки крові, і зробив крок до Лізи. Вона спробувала підвестися, але ноги трусилися. Почувся тріск і гучна лайка — права нога Рикуна провалилася по коліно в підлогу.
   — Ану стій! Куди пішла? Я тебе зараз! Стерво мале! Ти не втечеш! Від долі тобі не втекти! — Дмитро божевільно реготнув, змахнувши руками, не втримав рівновагу і малоне впав. Нога міцно застрягла. Дівчина вибралась нагору, перевалилася через борт і впала у воду. До неї підбіг Макс. Він важко дихав. Під лівим оком наливався синець.
   — Він там застряг! Усередині! — гарячково випалила Ліза. — Провалився… Вода піднімається, біжімо!
   — Тримайся за мене, — подав Лізі руку Макс. Вона взялася за неї, підлітки швидко вибралися з води, по дорозі дівчина підхопила наплічник, який уже встигли підмочити хвилі, і втікачі почали відчайдушно видиратися на скелю. Ліза з Максом захекалися, йти було важко, але страх додавав їм сили. Знизу почувся крик. На палубі катера з’явився розлючений Рикун. Він зміг видерти ногу з пастки і з люттю розглядав постаті підлітків угорі. Він захлинався криком, наче його могли почути:
   — Думаєш, переграла мене? Це твоя доля, змирися! Я тебе вб’ю! Ні, спершу я задушу твого шмаркача, а ти на це дивитимешся! Так! Дивитимешся, поки я не скажу досить! А потім я вб’ю тебе! Моя сонячна, твій Кит прийшов за тобою! Хіба ти на мене не чекала? — Він незграбно перевалився через перила катера і впав у воду. Море було йому вже по пояс, до берега залишалося кілька метрів, але через вивихнуту ногу йти було важко. Хвилі вдаряли в спину і змушували з усіх сил стримувати рівновагу, аби не впасти. Однак­ чоловік уперто просувався вперед.
   — Дивись! Він зараз вибереться! — скрикнула Ліза. — Що робити? Я не маю сил бігти!
   — Телефонувати в поліцію! Ми більше не будемо втікати! — вигукнув Макс, мацаючи кишені, і розчаровано простогнав: — Блін, я ж телефон удома залишив!
   — Зараз, я зараз, — Ліза розстібнула блискавку на наплічнику і висипала вміст на землю. На купці речей і солодощів лежав телефон. — Зараз, зараз, — налякано стежила дівчина за Китом, який наближався до берега, набираючи 102: — Алло! Допоможіть! Ми на скелі біля Тридиву, на нас напали… Він божевільний, хоче нас убити!.. Ми з Туманівки. Ні, нікого з дорослих немає… Півгодини? Ясно…
   У слухавці відповіли, що виклик зафіксовано і наряд уже виїжджає.
   — У нас немає півгодини, — Ліза звела на Макса наляканий погляд. — Що робити?
   — Це Туманівка. Тут треба по-іншому! — Хлопець вихопив у розгубленої дівчини телефон. Набрав номер, який батько змусив визубрити напам’ять, коли подарував йому перший мобільний, і швидко заговорив: — Дядьку Степане? Ви де? Негайно потрібна ваша допомога! Тут якийсь божевільний! Він нас мало не втопив!.. Хто? Я не знаю, якийсь божевільний! Може, безпритульний, може, маніяк… Так, він ще тут… Ми на Тридиві. Чекаємо. — Він натиснув відбій і обернувся до Лізи. — За хвилину. Він саме майже білянас. Усе буде добре!
   — Так, добре, — кивнула Ліза. — А хто це?
   — Та наш дільничний. Дядько Степан. Батьків друг. Ну, знайомий. Я можу йому телефонувати в разі чого… Та мені завжди здавалося, що в нашій глушині ніколи нічого не станеться, — нервово посміхнувся Макс. За спинами підлітків почувся рев двигуна. І це був найприємніший звук на сього­дні. Вони синхронно обернулися і кинулися дотемно-зеленогобобика, з якого виходив вусатий чоловік у формі.
   — Ну і де твій маніяк? — усміхнувся дільничний, поправляючи пожмакану форму. Але побачивши синець під оком Макса й переляканий Лізин погляд, різко посерйознішав: — Де він?
   Діти синхронно вказали в напрямку пляжу. Тим часом унизу Рикун дошкандибав до суходолу й повалився на пісок, наче велетенська сіра морська зірка. Сили геть покинули його. Від надмірного навантаження ліва нога наче налилася свинцем, права — взагалі не хотіла слухатись і боліла від кожного руху. В роті пересохло, в голові шалено калатало — серце не встигало рахувати ударів. Рикун нараз відчув, як він утомився. Важка, задушлива, нудотно-солодка перевтома наклалася на безсоння та голод. Він планував швидко поквитатися з тією шмаркачкою, а зараз… Відчував себе кволим і безпомічним і ненавидів себе за це. Він усе прорахував, усе продумав, і через своє слабке тіло має відступити? Оце вже ні… Нізащо! От зараз трохи полежить і візьметься за цих клятих малолітніх виродків!
   Чоловік на мить заплющив очі і провалився в забуття. Його оточила рятівна темрява. І спокій. Суцільний спокій. От тільки його хтось кликав. Голос долітав наче крізь вату і видавався знайомим, наче це… Це його маленька дівчинка? Ганнуся? Дмитро побачив силует доньки перед собою. Він простягнув до неї руки, але силует віддалився.
   — Моя принцесо, татко вже йде до тебе. Ще трішки потерпи, — почав схвильованим голосом. Але тінь лише похитала головою. Чого вона? Образилася?
   А тоді він почув її голос, тихий, ледь чутний, здається, донька плакала:
   — Ми ніколи не будемо разом… Тату, що ж ти наробив, татку…
   — Але це ж ти! — заволав Рикун. Про що вона говорить? — Ти сама сказала, що мені робити!
   — І ти повірив? — плакала донька. Він відчував її сльози в кожному слові. Від цього й самому хотілося вити. Він же обіцяв, що вона ніколи не плакатиме. — Це була не я, тату! Хіба я колись бажала комусь зла? Ти мене втратив, тату…
   — Ні, Ганнусю, ні! — Рикун з відчаю кинувся вперед, але ноги не слухались його. — Я просто хотів бути тільки з тобою!
   Однак тінь розчинилася в чорноті. Чоловік отямився і зрозумів, що лежить на березі, а прилив уже заливає його ноги. Дмитро ривком змусив себе підвестися й роззирнутися. Попереду нього котило хвилі море. Що це було? Сон? Мара? Йому привиділося? Чоловік відсторонено дивився просто себе і не вірив. У нього був такий гарний план, все складалося так добре. Визнати зараз, що все було марно? Що це не мало ніякого значення? Всі ці підлітки, їхні життя, їхні смерті… Все скрутилося в тугий клубок у грудях, який заважав дихати, заважав бачити весь світ. Тому, коли до нього підійшов незнайомий чоловік у формі, він навіть не пручався. Рикун наче відсторонився від усього, що відбувалося навколо. Підвестися — гаразд, піднятися нагору — добре. Він навіть забув про біль у нозі, повністю поринувши в себе.
   Дільничний Степан Воронець мало не на собі затягнув «маніяка» на скелю. Останній аж ніяк не видавався небезпечним злочинцем. Звичайний собі чолов’яга, худий як тріска, трохи не в собі. Те, що розповів Макс, здавалося дивним. Навіщо цьому бідоласі нападати на двох підлітків? Он сам мокрий як хлющ, може, топитися ходив? Ну, та це зараз не має значення. Пізніше розбереться. А якщо Макс набрехав — сам добряче намне йому вуха. Батько дав добро. Утім, малі справді видавалися наляканими, у хлопця розбите обличчя, а дівчина — бліда як смерть. Якщо це така гра, то дуже дивна…
   Рикун відсторонено дивився собі під ноги. Запилена дорога, каміння, поліційний бобик, який господар давно не мив, чорнявий хлопчак із синцем на вилиці і бліда русява дівчина дивляться на нього наляканими очима. Дмитро затримав свій погляд, і його зіниці розширилися від раптового прозріння. У голові наче щось клацнуло. Це ж вона! Вона винна! Ця дурна дівка, через яку все сталося. Свідомість застелила сліпа лють. Він таки завершить те, що почав!
   Дільничний на хвильку відволікся, щоб відчинити дверцята машини, коли Рикун різко вийшов із заціпеніння і з силою вдарив поліцейського ліктем у сонячне сплетіння. Степан, вилаявшись, зігнувся. Дмитро штовхнув вусаня плечем, одночасно вихоплюючи пістолет із кобури на поясі дільничного. Воронець, не втримавши рівноваги, впав і скотився на кілька кроків униз урвищем, хапаючись за сухі гілки кущів, що густо поросли біля доріжки.
   Рикун направив дуло на Лізу і просичав:
   — Це все через тебе, погань! Здохни нарешті! — У його очах шаленів відчай. На губах від крику виступила піна. Ще внизу він усвідомив, що його донька померла і хоч бищо він робив — нічого не зміниться. Все було марно від самого початку, і ніхто не поверне йому його донечку. Ця дурепа повинна померти! А потому… Він натиснув на курок, і Ліза миттю відчула різкий біль. Вона навіть не встигла ні скрикнути, ні ухилитися. Все сталося надто швидко. Рикун боже­вільно зареготав. У нього таки все було під контролем.
   — Лізо, ні! — якось занадто голосно крикнув Макс. Поточившись, дівчина наче в уповільненому відео опускалася на землю, коли почувся другий постріл. В очах потемніло.
   Розділ XVII. Штиль
   Незнайомі світлі стіни, низенька стеля, ліжко з дивними металевими бильцями, вікно кудись у зелень, на тумбочці — букетик польових квітів у вазочці. Де це вона? Мабуть, у лікарні. Дівчина замружилася. В голові була повна каша. А де Макс? З ним усе гаразд? І хто її сюди привіз? Батьки напевно місця собі не знаходять… Дівчина спробувала підвестися на ліжку й поморщилася від різкого болю. Вона обережно відгорнула простирадло і побачила, що в неї перев’язане плече. Ліза прислухалася до себе: все ніби було нормально, тільки злегка паморочилося в голові. Двері в палату тихенько прочинилися, впускаючи заплакану жінку.
   — Доню, ти прокинулася! — Мама підбігла до ліжка і розридалася. — Ми так переживали, моя маленька! Слава Богу, все минулося. Чому ти нам нічого не сказала?
   — Мамо, мамо, — повторювала Ліза. Їй стало страшно. Вона ж могла більше ніколи не побачити ні маму, ні тата. Вона тремтіла.
   До палати увійшов батько. Він сів з іншого боку ліжка і спитав:
   — Ну як ти?
   — Добре, тільки голова трохи важка. А так — нічого…
   — Лізо, пробач нам, будь ласка, — промовив притишено. Очі у нього теж були червоні. Чоловік не спав усю ніч і ледь не посивів, коли дізнався, що його донька в лікарні. Заради чого? Що дало його «виховання»? Він помилявся. Зрештою, як і його батько. Біль нічого не вирішує — просто заганяє проблему глибоко-глибоко. Більше так не буде.
   — Так, Лізо, вибач, ми не знали, що тобі так зле, — підхопила мама. — Ми тебе любимо! Ти — найголовніше, що є в житті! Ми тебе мало не втратили! Пробач нам!
   — Це ви пробачте мені, — Ліза відчула, як по щоках течуть сльози. — Я вас люблю!
   Вона простягла руки до батьків — і ті вхопились за неї. Утрьох обнялись і наче боялися випустити одне одного з обіймів, щоб не злякати паросток довіри й любові, який знову став прокльовуватися.
   — Ну все, дай дитині відпочити, — взяв себе в руки тато. Він м’яко відірвав дружину від доньки. — Ходімо, вип’ємо чаю. Лізо, тут до тебе відвідувачі.
   Дівчина здригнулася і ледь втрималася, щоб не сховатися під ковдру, коли побачила, як до палати по одному заходять її мучителі. У хлопців був розгублений вигляд, а в дів­чат — червоні очі. Це чого? Близнята що — плакали? Дивно.
   — Лізко, ми той… — почала було Юля і затнулася. — Прийшли…
   Сашко її перебив:
   — Коротше, вибачитися ми прийшли. Пожартували, а ти вже навигадувала собі всього. Ти ж більше стрибати не збираєшся?
   Вибачитися? Перед нею? Вона тільки хотіла, щоб її залишили в спокої, але вибачення… Це сон, точно сон. Вона ущипнула себе за руку й тихо зойкнула. Це був не сон. Ліза подивилася в очі рудому. Він не жартував і, здається, справді чекав її відповіді. Дівчина похитала головою.
   — От і добре! — видихнув хлопець. — Уявляєш, ми на тебе всю ніч біля будинку чекали, хотіли поговорити. А ти втекла. Як тобі вдалося?
   Ліза знизала плечима:
   — Вилізла через вікно, на гараж — і до моря.
   Чекали на неї? Поговорити? Таке враження, що вона бачила своїх однокласників уперше, або ж це вони вперше дивилися на неї по-іншому?
   — Перезавантаження, — Дан ляснув себе по лобі. — Оце шпигуни! Ти не ображайся, Ліз, ми цей… Жартували. Так, визнаю, переборщили. Але ми точно не хотіли, щоб ти через це стрибала з Тридиву!
   — Чекай, — Ліза похитала головою. — Я чогось не розумію. Ви звідки знаєте?
   — А це секрет, — усміхнувся Дан. — Хоч у чомусь залишимося шпигунами.
   — Ми не зі зла, Ліз, справді, — підійшла до ліжка Маринка і взялася за бильце. — Просто якось так вийшло. Закрутилося, і було важко зупинитися. І ти щоразу так реагувала…
   — Як? Плакала? Хіба цього не було досить, щоб припинити? — Лізу почало трусити. Близнючка справді не помічала, як боляче їй було? — Навіщо було продовжувати? Веселобуло тільки вам!
   — Ліз, ми зрозуміли, — Юля опустила голову. — Ми були дуже, дуже жорстокі. Ти нам пробачиш?
   — Вибач, вибач, будь ласка, — повторила Маринка.
   Перед очима в Лізи з’явилась Аня. На очах забриніли сльози. Клубок у горлі раптом зник.
   На душі стало легше.
   «— Іноді, щоб розплутати весь клубок, досить одного чарівного слова.
   — Якого?
   — Вибач».
   Дівчина глибоко зітхнула й кивнула.
   — Гаразд.
   — Дуже болить? — показала Юля на плече.
   — Та ні, голова — більше, — Ліза помасувала скроні і скривилась.
   — Ну нічого, ти відпочивай і видужуй. Все буде окей! Ми тобі фрукти принесли, — весело почала розповідати Маринка. — Твоя мама їх у тумбочку поклала. І взагалі, якщо щось треба — ти кажи.
   Ліза кивнула. Таких однокласників вона ще не знала. Це були геть незнайомі люди. Але вони ставилися до неї добре, і це було дуже дивно.
   — А якщо з уроками треба допомогти — теж кажи, розберемося! — підхопив Данило.
   — Ой, ну ти — так точно! — Маринка штрикнула його ліктем. — Відмінничок!
   — Ну чого ти? — жалібно скривився Данило.
   — Клоун, — гмикнула близнючка. — Ти, Лізко, його не слухай, але з уроками правда допоможемо. Ти ж знову з нами в класі будеш?
   — Ну, не знаю. Напевно…
   — От і чудовенько!
   — Ну, тепер, коли все вирішилося, я б поїв — голодний, як звір! Ми ж тут із самого ранку — чекали, поки ти прокинешся, — Сашко усміхнувся, став на ноги і простягнув руку Маринці. — Підемо за булочками з шоколадом?
   — Моїми улюбленими? — здивувалася близнючка. Рудий ніколи не був такий уважний. З якого дива? Чи це через Лізу?
   — Вони справді твої улюблені? Не знав, не знав, — протягнув хлопець, хоча в очах стрибали сміхотливі бісики. Він ще зранку вирішив для себе, що більше не буде жити минулим і дасть їм із Маринкою шанс. Все-таки близнючка вже давно подобалася йому.
   — Усе ти знав! — Маринка жартівливо спробувала вдарити його кулачком, але хлопець перехопив її руку.
   — Знав, — широко усміхнувся Сашко. — Я знаю все, що важливо для мене.
   Маринка щасливо кивнула і вклала пальці в простяг­нуту долоню.
   — Ми йдемо, а ти одужуй! — обернулася Маринка до Лізи. — Скоро побачимося!
   — До зустрічі, Лізо! — помахав Дан, виводячи Юлю.
   — До зустрічі, — луною відповіла Ліза.
   Вона дивилась їм услід і не могла повірити, що все вирішилося. Те, що мучило її більш як півроку, раптом зникло. Випарувалося. Невже так буває? Невже це те саме диво, про яке казала Аня? Чи це її прощальний подарунок? Інакше, від кого ще вони могли про все дізнатися? У будь-якому разі, Аня все-таки стала дивом. Її власним і найсправжнісіньким. Вона її ніколи не забуде.
   Але на цьому сюрпризи не закінчувалися. Пропустивши однокласників повз себе, до палати зайшов Макс. Із синцем під оком і пластиром на підборідді він мав незвичний ­вигляд.
   — Я чергував біля твого ліжка, але пропустив момент, коли ти прокинулася. Пробач.
   — Ти що? Макс! З тобою все гаразд? — Ліза почала плакати. Він тут, він прийшов. З ним усе гаразд. Хлопець присів на край ліжка і став гладити дівчину по руці.
   — Ну, заспокойся. Чого ти? Все вже минуло, тепер все буде нормально. Поглянь, що в мене є! — він витягнув із кишені джинсів маленьку шоколадку. — Ти ж любиш шоколад?
   — Ага, — кивнула дівчина.
   — Тоді тримай.
   — Дякую, — Ліза взяла плитку, але розгортати обгортку не поспішала, вмить згадавши про Аню й цукерки із хоспісу. — Розкажи, що там сталося? — запитала, витерши очі краєчком простирадла.
   — Та нічого. Коли цей божевільний поцілив у тебе, дядько Степан встиг підвестися й вибити в нього з рук пістолет. Він хотів вистрелити собі в голову. Зараз ведеться слідство. О, до речі, дядько Степан просив передати тобі привіт і просив вибачення. Якби він поставився до цього придурка серйозніше, такого б не трапилось.
   Ліза машинально кивнула.
   — Ну, як ти? — спитав Макс. — Трохи заспокоїлась?
   Дівчина невпевнено хитнула головою. Вона підняла руку і побачила, що її долоні тремтять. Вона важко віддихалася і витерла обличчя.
   — І що з ним тепер буде?
   — Батько зробить усе, щоб його посадили після такого. Чому він узагалі напав на тебе?
   Ліза зітхнула, повагалася, чи варто розповідати, але, знову глянувши на синець і пластир, нарешті промовила:
   — Ми познайомились в інтернеті… Переписувалися десь три місяці. Я не знала, хто він насправді і скільки ­йому років. Думала, ми однолітки, він навіть прислав мені фотки. Я навіть… думала… — дівчина затнулась, опустила погляд і почервоніла, — тобто хотіла думати, що це можеш бути ти.
   — От за це я й не люблю соціалки, — знизав плечима хлопець, наче й не помітивши Лізиного сум’яття. — Ніколи не знаєш, хто там ховається за красивими фотками!
   — Я тепер теж, — кивнула дівчина. — Я йому все розповідала: про батьків, про школу. Вірила йому. Навіть думала, що закохалася по-справжньому. Я була така сліпа! Ми мали стрибнути разом зі скелі. Щоб зустрітися в іншому світі.
   — І ти йому повірила?
   — А що мені було робити? Жити тут було просто жахливо! Я не хотіла, щоб так було завжди, я себе ненавиділа!
   — Досить, досить, я зрозумів, — заспокійливо кивнув Макс. — Він просто задурив тобі голову. Ти не винна, чуєш?
   Ліза мовчала і почувалася винною. Вона не могла повірити, що сама збиралася стрибнути. Яка дурість — аби зрозуміти, що хочеш жити, треба, щоб хтось спробував тебе вбити? Гірше вже точно бути не може. То, може, зараз усе налагодиться? Вона сама зможе змінити все на краще…
   — Хто б міг подумати, що на морі можна отримати крутий хук справа, — спробував пожартувати Макс, щоб змінити тему.
   Ліза усміхнулася й кивнула.
   — Тобі сильно дісталося. Болить?
   — Не дуже, — похитав головою хлопець. — Знаєш, я доб­ряче злякався, — усміхнувся Макс. — Я вперше боявся не за себе, а за когось. Дивні відчуття, якщо чесно. Спочатку, коли побачив, що ти йдеш назустріч шторму. Потім — коли цей божевільний почав тягнути тебе в море. От як ми з ним боролися і він топив мене — не пам’ятаю, хоч убий! Але, коли подумаю, — мурахи по шкірі: а якби я не встиг?
   Дівчина похитала головою:
   — Добре, що встиг. Я…
   — Не кажи нічого.
   — Мовчати — ще гірше. Коли мовчу, знову згадую все це. Скажи, а що ти робив на Тридиві?
   — Я приходжу туди іноді — посидіти на скелі, подумати…
   — А я сиджу в катері. Сиділа, — виправилася Ліза.
   — І ти теж? Дивно, що ми ніколи не бачилися там.
   — Дивно…
   — Ну, гаразд… Я збрехав. Не хочеться видаватися слабаком. Я приходжу на Тридив, коли мені погано.
   — Тобі — і погано?
   — А то…
   — Не може бути!
   — Справді, ідеальний хлопець — ідеальне життя. І від мене всі чекають ідеальних вчинків. Знаєш, як це бісить?
   — Ні.
   — Отож бо! А море, воно заспокоює.
   — І мене…
   — Півроку тому мої подали на розлучення. І мене змушують брати участь у цьому балагані: вибирай, з ким залишишся. А я не хочу вибирати!
   — А чого ти хочеш?
   — Жити. — Хлопець перевів погляд у вікно, за яким яскраво світило сонце. — Просто жити. Грати у футбол. Закінчити школу. Пройти відбір у круту команду.
   — Звучить класно! — усміхнулася Ліза.
   — Тільки на словах. Батьки вже давно все вирішили за мене. Розписали все життя за планом, від якого мене ламає так, що хочеться кричати. Тато хоче зробити з мене свою копію, попри те, що ми дуже різні. Я навіть не пам’ятаю, коли востаннє ми розмовляли з ним про щось вартісне.
   — А мама?
   — Мама хоче, щоб у мене все було як слід. Але це в її розумінні — крутий університет, престижна робота, дім, машина і відпочинок щороку на різних островах. Для меневся ця опіка — як клітка. І вирватися ніяк.
   — Ти пробував говорити з ними?
   — І не раз! А відповідь така: синку, ти ще малий, щоб думати над такими складними питаннями, — скопіював Макс батьків голос.
   Ліза пирснула.
   — Розумію, як тобі тяжко. Але не треба відступати. — Дівчина опустила погляд, згадавши розмову з Анею. — Треба вірити в себе!
   — Звучить просто, зробити нелегко.
   — Справді, — зітхнула Ліза, — я це дуже добре знаю.
   — А ти? — Макс нахилився ближче, так, що його обличчя опинилось навпроти її. Дівчину мов жаром обсипало. — Чого б ти хотіла?
   У голові промайнули сотні варіантів відповіді. Ліза подивилася в очі, які вперше опинилися так близько.
   — Жити. Просто жити.
   Усі емоції: страх, жалість до себе, образа на цілий світ — скрутилися в тугий клубок, який вибухнув, коли Макс ­поцілував її. Здається, це було єдине правильне рішення. І вони вхопилися за нього, щоб остаточно не збожеволіти. Наче поцілунок переніс їх у інше життя, де є лише обійми й прогулянки після заходу сонця. У життя, де немає місця божевільним убивцям — їм залишаються фільми по той бік екрана, і ти ні в чому не винен і не повинен ховатися, а просто існувати, дихати, бачити й відчувати. А те, що відбувається, — то все на краще. Дозволити собі нечувану розкіш: забути і стерти з пам’яті все страшне, щоб іти далі — туди, де все буде якнайкраще.
   — Тобі сподобалося? — Макс відсторонився першим і видавався розгубленим.
   Ліза мовчала.
   — Вибач, якщо це тебе образило…
   Дівчина похитала головою:
   — Ні, ти що! Це було приємно… Просто я…
   — Що?
   — Я досі не можу повірити, що ти… Що ми… Чому я, Максе? — Дівчина опустила голову й стиснула краєчок простирадла у руках. — Чому зараз? Ми навіть ніколи нормальноне говорили…
   — Я не знаю, Ліз, — хлопець знизав плечима. — Не можу пояснити. Я не хотів впускати нікого в свій світ. Але тоді, коли побачив тебе у морі… Ти була наче дівчина з іншого світу… Можеш не вірити, але ти мене зачепила…
   Ліза нервово розсміялася.
   — То точно! Зовсім божевільна!
   Макс усміхнувся:
   — Хіба трохи… А коли той маніяк стріляв у тебе, я зрозумів, що не хочу втратити тебе. Може, це й звучить по-дурному… Але, Ліз, я хочу, щоб ти була в моєму житті. Тому не зникай, чуєш?
   — І тебе не хвилює, що я… Ну… Жирна? — Ліза виплюнула останнє слово.
   Макс пирхнув:
   — Яка дурня! Понавигадувала собі і мучишся. Ти — нормальна! Нор-маль-на, чула? І… — Хлопець відвернувся і додав тихіше: — Ти мені подобаєшся саме такою…
   — Ти мені давно подобався… — тихо сказала Ліза і ве­село додала: — Знаєш, я точно запам’ятаю свій перший поцілунок!
   — Ну, не зовсім перший…
   — Ти про що?
   — Я ж робив тобі штучне дихання, — опустив погляд Макс.
   Здається, він ніяковів. Ніяковів перед нею? Оце диво! А їй самій було весело. Ліза засміялася:
   — Знаєш, я уявляла його іншим. Як у фільмах чи в книжках. Стояти в променях сонця, яке заходить. Так, що видно тільки тіні, і підняти ногу догори… Смішна я… — Лізаповернула голову набік.
   — А тут хлопець з фінгалом і стіни лікарні. Романтика! — усміхнувся Макс.
   — Класний хлопець.
   — Класно, коли це каже така класна дівчина.
   Підлітки зашарілися і синхронно опустили погляд.
   — Знаєш легенду про Тридив? Ну, чому його так назвали, знаєш? — раптом спитав Макс.
   — Ні, — похитала головою дівчина. Присутність Макса страшенно хвилювала. Особливо тепер, після поцілунку, і коли сказав, що вона класна. Від цього хотілося пищати і стрибати до стелі. Це коли б вона була сама в кімнаті. А зараз треба заспокоїтись. А то ще подумає, що вона теж якась божевільна. — Розкажи.
   — Колись давно там жив відлюдник, який умів творити дива. Тому і звали його Див. До нього приходили люди з різними проханнями, і він ніколи нікому не міг відмовити — така була його доля. Однак про його силу дізнався лихий правитель. Він наказав доправити до свого палацу відлюдника, щоб той виконував лише його бажання. Двічі слуги приходили і просили відлюдника піти з ними, приносили йому дари, обіцяли золоті гори, але той твердив, що його місце тут. І тоді правитель наказав схопити чоловіка і привести силою, а як пручатиметься — вбити. Та коли його слуги приїхали до скелі, та розкололася надвоє і відлюдник стрибнув просто в урвище, а скеля зійшлася. Але не до кінця — залишилася величезна щілина. Кажуть, що їй більше тисячі років. Відтоді скелю стали називати Тридивом. Відлюдника ніхто не бачив, зате почали казати, що чують, як усередині скелі б’ється серце. І тепер кажуть, що коли ти маєш чисту душу, то вона зробить для тебе три дива. Може, й казочка для туристів, але сьогодні я можу в таке повірити.
   — Цікаво, — замислилася дівчина. — Знаєш, корабель, на якому застряг Кит, ну, той божевільний… На ньому було написано FANTOM. Я завжди його так називала. Він був мій. Але хтось виправив назву на FATUM.
   — То це була доля?
   Хлопець дивився у вікно. Дівчина не відповіла. Усі відповіді залишилися там — у цьому штормі і наче в минулому житті.
   — Так дивно, — щасливо усміхнулася Ліза. — Знаєш, учора був мій день народження… І я не знала, що він може бути таким, — вона переплела пальці трохи міцніше, і хлопець стиснув її руку у відповідь.
   — Яким? — Макс простежив за поглядом дівчини.
   — Дивним. Я хотіла померти, а тепер відчуваю себе щасливою, бо жива. Дякую тобі. Ти мене врятував.
   Очі Макса знову опинилися близько-близько, і Ліза відчула теплий подих на своїй щоці.
   — Знаєш, я ж не просто так прийшов на Тридив, — зізнав­ся хлопець. — Я б нікому цього не сказав, а тобі скажу. Я хотів, щоб тоді все скінчилося. Просто зайти в море, а там — будь що буде…
   Ліза дивилася в темно-зелені очі і все чіткіше розуміла, що той, хто по-справжньому розумів її, весь час був так близько. Чому вона так пізно це зрозуміла?
   — Це ти мене врятувала, — прошепотів Макс.
   Епілог
   Після ночі, як завжди, настав ранок. О пів на сьому Ліза вже була на березі й милувалася хвилями. У заспаному небі світила бліда половинка срібно-білого місяця, так, наче його друга половина сховалася за хмарою. Море було приглушено блакитне із легким зеленим відтінком, горизонт — попелясто-блакитний, а трохи вище — пудрово-рожевий. Вологі камені видавалися важкими. Море ніби струшувало з хвиль залишки сну. Уривки сновидінь на очах перетворювалися на легку білу піну.
   — Давно не бачилися, море!
   Ліза вийшла на пірс і сіла на краєчку, гойдаючи ногами. Дошки пірса були мокрі, просочені сіллю й вологою, вони довго сохнули. За пірсом море було спокійне, злегка вкрите брижами. Дівчина сонячно усміхалася — вона почувалася вільною. Ще вночі Ліза видалила профіль у соцмережі. Це було найважче і водночас найлегше рішення. Вона ще півгодини істерично сміялася з того, що все найважливіше у світі можна вирішити одним рухом. Однією кнопочкою запустити ракети, одним словом дати надію чи розтоптати почуття. І за цим одним рухом може стояти півжиття або й навіть ціле. Для неї все розділилось на «до» та «після». «До» — стало досвідом. «Після» — стало життям.
   Кит виявився фальшивкою. А всі почуття до нього — несправжніми, віртуальними. Боже, яка ж дурна вона була! Вирішила, що він — її доля, тоді як поруч було справжнє щастя. Макс… Думка про однокласника змусила дівчину здригнутися — лоскітливе відчуття метеликів у животі повернулося. Але зараз воно було справжнє — Макс був живий і реальний. А ще реальнішим був їхній поцілунок. Такий, про який вона мріяла, чи навіть кращий!
   — Краще бути живим, ніж в онлайні, — сказала Ліза морю.
   — Краш-ш-че, — згідно кивнуло хвилями море.
   Минулі кілька місяців видалися важкими. Над Китом розпочалося слідство. Потім були поїздки в сусіднє місто, відділок, слідчий Симоненко, заяви і бліде обличчя тата, який був ладен розірвати зовнішньо спокійного підозрюваного голими руками. Навіть коли з’ясувалося, що Білий Кит — це Дмитро Рикун, батько трагічно померлої Лізиної однокласниці, його все одно ніхто не жалів. А він сам наче геть відсторонився від світу — поводився апатично й не реагував ні на умовляння адвоката, ні на погрози слідчого. А потім поліція дісталася до його комп’ютера, де було виявлено страшне листування з іншими підлітками й солідна тека з відеозаписами останніх хвилин життя тих, хто наклав на себе руки, і тут усе закрутилося.
   Отже, це був не перший випадок. У соцмережах розгулялася страшна пошесть двадцять першого сторіччя. «Сині кити» — групи смерті, віртуальні спільноти для тих, хто прагнув самогубства. Головували в таких групах так звані куратори й роздавали підліткам чіткі завдання, останнім із яких було заподіяти собі смерть. Справа набулаширокого розголосу. Батьки боялися за своїх дітей. Наступною жертвою міг стати будь-який замкнутий чи сором’язливий підліток. У кіберполіції з’явилося чимало роботи. Через профілі в соцмережах вираховувалися IP-адреси, з яких надходили завдання, а за ними, через провайдера, — домашні адреси та прізвища потенційних підозрюваних. Потім — візит додому і протокол обшуку. Кураторами були і чоловіки, і жінки. Більшість людей зізнавалася у скоє­ному. У ході обшуку в підозрюваних вилучали всю техніку, на якій зберігалася інформація, а в листуваннях із їхніх особистих профілів були зафіксовані надто чіткі заклики до самогубства. Під час допитів з’ясувалося, що своїх жертв куратори обирали за методом спаму: повідомлення з пропозицією почати гру надсилалися відразу ста користувачам, із яких бодай п’ятеро зацікавлювалися. Потер­пілими найчастіше були підлітки, позбавлені уваги як з боку батьків, так і з боку однолітків. Вони шукали спілкування, і «сині кити» радо надавали його, вміло маніпулюючи дитячою свідомістю. Такий куратор посідав місце авторитета в житті свого підопічного і легко керував його діями та думками.
   За рішенням одного із судів над спійманими кураторами — студентами медичного інституту — їм була призначена вища міра покарання за статтею «Умисне доведення досамогубства»: дванадцять років. Інші підозрювані наразі перебували під слідством.
   «Синіх китів» поменшало, з’явилися «дельфіни» — люди, які хотіли допомогти проблемним підліткам й відмовляли їх від необдуманих рішень. Утім, і кіберполіція працювала справно, хоча всі її дії потребували багато часу. Так, від моменту заяви на куратора і до винесення вироку в суді могло минути цілих півроку. Але в батьків підлітків, що потрапили під вплив маніпуляторів віртуального світу, з’явилася надія: на кіберзло була своя управа.
   Справа Рикуна повільно просувалася. Усі засідання злилися в одне, монотонне й нудне. Камера — коридор — клітка. Розлючений прокурор, розгублений адвокат, апатичний підсудний. Якби не той день… На одне з чергових засідань батьки привели Лізу. Коли Дмитро знову побачив одну з убивць своєї доньки, яка вже давно мала гнити в землі, його світ вибухнув удруге. Адже показова апатія була лише ретельно продуманою маскою — щоб не привертати зайвої уваги. Увесь цей час він був свято переконаний, що зробив те, що мав зробити, — убив цю малолітку і тепер залишалося останнє — завершити власний шлях. Але нагляд над ним був надто пильний, тому все, що Дмитро міг, — очікувати слушного моменту. І був певен: свого він дочекається. Але зараз чоловік не вірив власним очам: Лілі, яку він вважав мертвою, мала нахабство сидіти просто перед ним і ще й усміхатися комусь. Вона сміється? Сміється з нього? З його життя? Вона божевільна! Вони всі божевільні! Вона ж мертва! Він стріляв у неї, він бачив, як вона падає! Він повинен був влучити! І якби не цей пришелепуватий дільничний — убив би й себе. Точно! ­Рикун раптом розплився в щасливій усмішці: це божевілля. Він просто збожеволів, і все це йому ввижається. Він став сміятися, голосніше й голосніше, сміх переростав у регіт. Навіщо ця клітка? У божевільних не буває кліток! Випустіть! Випустіть! Чоловік раптом став кидатися на ґрати, як дикий звір, і битися об них обличчям. Більше на засідання дівчину не водили. Після цього випадку була проведена додаткова психіатрична експертиза, на якій Рикуна визнали неосудним, але небезпечним, тому на нього чекав заклад суворого режиму та примусове лікування. Білий Кит отримав тихий і затишний акваріум у психлікарні.
   З середини вересня, після виписки з лікарні, Ліза знову пішла до школи. Тепер їй не довелося тікати чи хова­тися, і це було дивно. З однокласниками вона спілкувалася обережно, наче пробуючи нове життя на смак. Потрібен був час, щоб звикнути. Осінь у Туманівці все ще за­ли­шалася літом. Сонце високо в небі і море — завжди на своєму місці.
   З мамою у них налагодилися давно забуті довірливі стосунки, а тато більше не замикався в кімнаті. З Максом вони бачилися майже щодня, з’ясувалося, що в них було безліч тем для обговорення. Хлопець розповів, що його батьки помирилися, що він сподівається — це дасть їхній родині ще один шанс бути щасливою.
   «Ми заслуговуємо на щастя», — подумала дівчина.
   У руках Ліза тримала досі запечатаний конверт — вона так і не змогла відкрити його ні перед Максом, ні вдома. А потім зрозуміла, що зможе зробити це тільки поряд із морем, наодинці з яким так любила залишатися Аня. Певно, море вже все знало, йому можна було довіряти.
   Повітря теплішало, не залишилося і сліду від ранішньої прохолоди. На чистому блакитному небі купчилося кілька хмарин, але й вони майже розсіялися. Тільки видно було напівпрозорі білі мазки, ніби хтось пробував нову фарбу на блакитному полотні. Море стало насичено синім, переходячи в темно-синій на глибині, а біля берега пінилося невеликими хвилями.
   Відблиски сонця на воді сліпили очі: здавалося, що на поверхню от-от вирине величезна золота риба або й цілий табунець мальків. Море вигравало м’язами — нерівними горбами вони вільно перекочувалися під синьою шкірою. Щоб ніхто не забув, яким воно може бути. Легкий вітерець пробіг по спині — полоскотав прохолодними пальцями. Крізь прозору воду було видно кам’янисте дно.
   Ліза відкрила конверт і витягла стосик складених аркушів. Це були листи без конвертів — аркуші, вирвані із зошита в клітинку, заповнені нерівними маленькими літерами. На кожному — один і той самий почерк. Аркуші були пронумеровані. Дівчина розгорнула перший і з готовністю пірнула в чуже життя.
1
   «Аню, привіт!
   Твої батьки не хочуть казати, де ти. Кажуть тільки, що далеко. Добре, що погодилися передати тобі листа. І то я до кінця не впевнений, але ж сподіваюся, що ти прочитаєш його. І ще більше вірю, що ти мені відповіси.
   Анічко, мила моя, рідна! Чому ти поїхала? Чому покинула мене тут?
   Так, я винен перед тобою. Я все життя готовий нести цей хрест, але не можна так просто взяти і втекти. Ми могли поговорити і все вирішити. Аню, я задихаюся без тебе,розумієш?
   Я пам’ятаю кожну нашу зустріч, ти мені снишся! Щоночі бачу твоє обличчя. І ти часто плачеш. Аню, я б усе віддав, аби ти не плакала. Я б усе виправив. Чому ти не захотіла мене слухати? Чому?
   Пробач мене, дурня, будь ласка, пробач. Якби я міг все повернути назад, якби міг усе змінити…
   Вічно твій Дімка»
2
   «Моя любове.
   Ти ще дозволиш так називати тебе? Я боягуз, знаю, я не можу собі цього пробачити. Але ти можеш, правда? Ти завжди була сильна і добра.
   Все ще твій Дімка».
3
   «Це ти у всьому винна! Ти все придумала! Я просто погодився, пішов за тобою, як сліпий цуцик. Так, я радий, що не прийшов. І я б сказав це тобі в обличчя, якби ти не втекла! Це не я злякався — я вибрав життя, а ти злякалася — і втекла! Чому я повинен розплачуватися?
   Може, у тебе хтось був? Твої батьки щось не договорюють. Зізнайся чесно, у тебе хтось був? Ти зараз із ним? У тебе ж усе добре, так? Ти щаслива? І в тебе забракло сміливості сказати мені це в обличчя?
   Ти ж розумієш, яку дурість ми могли зробити — перекреслити одним махом два життя! На цьому все б скінчилося, крапка, фінал. Вірили в якийсь вигаданий інший світ —нісенітниця. За межею немає нічого і бути не може. Ми б просто зникли, і що це дало б?­
   Діма»
4
   «Анютко, пробач, я погарячкував. Ти ж завжди прощала мені, так чому не зробиш цього знову?
   Я все згадую, як ми вперше зустрілися. А ти пам’ятаєш?
   Але ти мені так і не відповіла. Невже я пишу в порожнечу? Не вірю! Ні! Ти читаєш мої листи, знаю, ти читаєш!
   Твій Діма»
5
   «Скільки мені тоді було? Шістнадцять? Хіба в шістнадцять ми можемо відповідати за свої вчинки! Визнаю, я любив тебе, я і зараз люблю. І вірю, що ти теж любила. Я знаю, я повинен був прийти туди — це була моя ідея, але якби ти мене не послухала одразу — нічого не було б. Визнаю, я злякався. Ти хоч знаєш, як важко це визнати?
   Я поїхав із батьком того ж вечора. Але я шкодував, страшенно шкодував. Та коли я повернувся — тебе вже не було в місті. Чому ти не шукала мене, Аню? Хіба я був тобі не потрібен?
   Знаєш, скільки разів я приходив на цей дах? Підходив до самого краю і уявляв, що тримаю тебе за руку. Один раз мало не впав униз. Бачиш, до чого ти мене довела? Я міг загинути через твої дурні вибрики. А ти? Що ти зараз? Сидиш удома в теплому ліжечку і навіть не згадуєш про мене? А я спати не можу — ти мені перед очима стоїш!
   Діма»
6
   «Аню, відпиши мені! Невже ти думаєш, що я здамся? Я все одно дочекаюся відповіді. Тоді я не був готовий. Пробач мені. Але я готовий зараз! Повір мені, Аню, повір!
   Назавжди твій Дімка»
7
   «…твої батьки кажуть, у тебе все добре. Чому мені так боляче це чути? Що змінилося б, якби я тоді прийшов на цей бісів дах? Що дало б те, коли б ми стрибнули разом? Сіль для моря — це тільки звучало романтично. Ми були б мертвими зараз, Аню, розумієш? Невже ти досі нічого не зрозуміла?
   Діма»
8
   «Аню, я знаю, у тебе нове життя, без мене. Але ти теж злякалася. Ти ж не стрибнула, ні? Інакше я б знав. Я б справді знав.
   Все ще твій Дімка»
9
   «Аню, пишу тобі востаннє. У мене є дружина. Я щасливий, але мене досі мучить… Мені потрібно тільки одне — пробач мені, будь ласка, і відпусти.
   Діма»
10
   «…її більше немає, але вона залишила мені донечку. Я винен перед тобою і перед нею, я не любив її, ніколи не любив. Але донечка… Це інше. Вона чудова дитина, я назвав її на твою честь. Ти ж не проти?
   Люблячий Дімка»
11
   «Ти мені мстишся? Аню, відповідай! Це ти?
   Діма»
12
   «Я не хочу жити, розумієш, не можу жити без неї!
   Діма»
13
   «Аню, я їх уб’ю. Уб’ю за те, що вони зробили з моєю маленькою. Я зроблю це для тебе, Анічко. Знай!
   Діма»
14
   «Це ти зробила мене таким. Тепер ти задоволена?
   Діма»
   Ліза дочитала останнього листа й часто закліпала очима — тепер вона відчувала, як по щоках течуть сльози. Боже, який жах… Бідна, бідна Аня. Скільки їй довелося пережити. Ліза сьорбнула носом й витерла очі рукавом футболки.
   — Аню, ти ж стрибнула, так? Він не прийшов, і ти стрибнула одна?
   Дівчина відчувала, як усередині щось стискається. Вона ніби сама стояла зараз на краю висотного будинку, одна, сама в цілому світі, а єдиний, хто був їй дорогий, просто не прийшов. І тоді вона зробила крок уперед.
   — Але ти вижила, так?
   Аня не померла. Але батьки відразу забрали її з міста. Подарували нове життя, та чи їй воно було потрібне? А він раптом написав листа… Він мав нахабство писати їй, ці всі слова про кохання здавалися гидкими, ніби мерзенні товсті жаби, вкриті смердючим слизом. Та як він міг? Як він жив із цим? А потім хвороба…
   — За що, Аню, за що?
   Сльози продовжували сповзати по щоках, скрапуючи в море. Дівчина притисла листи до грудей і раптом зрозуміла: якщо Аня зберігала їх весь цей час, вони були важливідля неї. Вона пробачила йому. Попри те, що він зламав їй життя, — вона його пробачила. Скільки ж доброти було в цій сонячній жінці! Ліза кілька разів глибоко вдихнула і видихнула, заспокоюючись. А цей чоловік… Напевно, в нього теж поламана доля. Весь час жити з таким тягарем. Мабуть, він так і не знайшов собі місця в цьому житті. То хай йому пощастить у наступному… Десь у паралельному світі він зробить правильний вибір, і все буде добре. Таке ж можливо? Дівчина усміхнулася своїм думкам,потрусила конверт, і з нього випала записка, написана круглим жіночим почерком. Ліза почала читати, і очі знову защипало. Цього разу не від болю, а від тепла, яким була сповнена кожна літера.
   Лізо,
   пробач, що не зможу бути поруч, коли ти це читатимеш. Але ти знаєш, де завжди можеш мене зустріти.
   Сенс життя — не в тому, що є смерть. Це — мій гіркий досвід. Тому живи, моя люба. Живи!
   Завжди твоя Аня.
   Дівчина шморгнула носом, підвелася, зійшла з пірса й підійшла до моря. Підставила обличчя сонцю й відчула тепло на правій щоці, ніби чиюсь долоню. На душі тієї ж миті стало легко, ніби виговорила все, що її мучило, до останньої краплі. Вона склала з першого листка кораблик і опустила його на воду. Хвиля підхопила маленьке суденце, і воно весело загойдалося. Ліза складала кораблики один за одним, а потім випускала їх у море. Там утворилася ціла флотилія. Вона витерла сльози і сховала останню записку до кишені.
   — Пробач, море, але цей лист не для тебе, — прошепо­тіла дівчина.
   Вона зачерпнула в долоні води й умилася. В голові самі по собі виникали думки, наче їх хтось нашіптував.
   Море було надто солоне від сліз і гіркоти, які кожен виливав у нього. Скільки воно чуло плачу, скільки образ залишалося на його хвилях, скільки болю? Але в кінці всі наші муки, всі страждання перетворюються на сльози. А сльози — це сіль. Хіба сіль має значення?
   — Спасибі. Спасибі, Аню. Я більше не плакатиму — залишу все погане тут, — сказала Ліза. Вона ковзнула рукою до кишені й витягнула звідтам камінчик у вигляді кита з намальованими очима та плавцями. Вона розмахнулась і кинула його в море. Їй більше не потрібні були фальшиві талісмани, щоб вірити в них. Вона знала, що її щастя залежить тільки від неї самої.
   — Нехай все погане перетвориться на сіль…
   …сіль для моря.
   Львів, вересень 2016 р. — травень 2017 р.
   Ідея книжки «Сіль для моря» зародилася давно. Спершу це мала бути коротка філософська повість у стилі «Маленького принца» Антуана де Сент-Екзюпері — про чотирнадцятирічну дівчинку, літню жінку в інвалідному візку та їхню дружбу, що зароджується на березі моря. Я навіть спершу публікувала коротенькі уривки з рукопису в соціальних мережах. Якоїсь миті я збагнула, що цьому творові затісно в межах оповідання, і відпустила його. З одного боку, було важко — герої відмовлялися вписуватися в продуманий сюжет, але коли я дозволила їм жити так, як вони цього хотіли, стало легше. Так персонажі почали розкриватися неочікувано. Я сама наче читала нову книжку і записувала за ними. Надзвичайно захопливий процес!
   Я знайомилася з людьми, які впізнавали себе та своїх батьків чи дітей в уривках із соцмереж, вони розповідали про власне дитинство та про море. Навіть знайшлася дівчина, яка впізнала Тридив, який я вигадала. Так вигадка вперше перетнулася з реальністю. Згодом уривки я прибрала і почала дописувати роман тільки на комп’ютері.За цей час у соцмережах активізувалися спільноти «синіх китів», і я зрозуміла, що цей роман потрібен.
   Вірю, що «Сіль для моря» зможе стати путівником у те, про що ми навіть не здогадувалися, містком від батьків до дітей і навпаки. А ще дасть змогу зрозуміти, що коженнаш вчинок має наслідок, дива трапляються, а за злочини завжди чекає розплата — у цьому чи в іншому світі.
   Хочу подякувати всім, хто долучився до створення цього роману.
   Рідним, чоловікові та друзям — за те, що завжди вірять у мене.
   Моїм любим Вікторії Франчук та Олегу Бакуліну за вичитку та слушні поради щодо сюжетних ліній.
   Чудовим рідерам — Катерині Дьяченко та Ірині Юдіній, а також Марині Кіндзерській, Мілі Квітці, Мар’яні Паславській, Оксані Швець, Марині Кушнір, Дані Мацюк, Марині Ухановій, Олі Голомші та усім, хто читав рукопис і ділився враженнями.
   Окреме величезне дякую Ларисі Троцюк за спогади про море.
   Колегам по перу — Любі Долик, Тетяні Белімовій, Дарі Корній та Вікторії Гранецькій за теплі відгуки та підтримку.
   Максиму за детальну інформацію про роботу кіберполіції та реальну ситуацію із «синіми китами» в Україні.
   Видавництву «Віват» і особливо — Олені Рибці за омріяну можливість відпустити твір у вільне плавання чи­таць­ким морем.
   Також я неймовірно вдячна усім, хто читав і коментував коротенькі уривки в мережі і надсилав власні спогади, — ви надихаєте!
   А вам, любі читачі, хочу побажати, щоб усе погане у вашому житті перетворилося на сіль. На сіль не можна ображатися чи сердитись. Через неї не варто плакати чи нервуватися. Це ж лише сіль. Але тільки завдяки її солоно-гіркому смаку ми можемо радіти життю по-справжньому! Тому бажаю вам якомога більше солодких спогадів!
   Автор, Анастасія Нікуліна
   Примітки 
   1
   Вид акваріумних рибок.
   2
   Пісня британського музиканта «Пекло одразу за рогом» (англ.).
   3
   Той-Кого-Не можна-Називати — Волдеморт, головний злодій у серії книжок Джоан Роулінг про юного чарівника Гаррі Поттера.
   4
   Кубете — татарський пиріг із м’ясом і картоплею.
   5
   «Собачий кайф» — гра з придушенням, навмисне перекриття постачання кисню до головного мозку з метою викликати короткочасну непритомність і відчуття ейфорії. Може призводити до інвалідності й смерті.
   6
   Вірші автора.
   7
   IP-адреса, адреса Ай-Пі (від англ. Internet Protocol address) — це ідентифікатор (унікальний числовий номер) мережевого рівня, який використовується для адресації комп’ютерів чи пристроїв у мережах, що побудовані з використанням протоколу TCP/IP (наприклад, інтернет).

Взято из Флибусты, http://flibusta.net/b/523163
